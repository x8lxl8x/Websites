<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/global.css'>
  <link rel='stylesheet' type='text/css' media='screen' href='../styles/local.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../sounds/4116.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4115.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4201.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Марко 16</h1>


<p class='clParInd'><span class='clNumRed'>01</span>&ensp;А когато се мина съботата, Мария Магдалена, Мария, майката на Яков, и Саломия купиха благоуханни масла, за да отидат и Го помажат.</p>
<p class='clParInd'><span class='clNumRed'>02</span>&ensp;И в първия ден на седмицата дойдоха на гроба много рано, когато изгря слънцето.</p>
<p class='clParInd'><span class='clNumRed'>03</span>&ensp;И говореха помежду си: Кой ще ни отвали камъка от гробната врата?- Защото беше твърде голям.</p>
<p class='clParInd'><span class='clNumRed'>04</span>&ensp;А като повдигнаха очи, видяха, че камъкът беше отвален.</p>
<p class='clParInd'><span class='clNumRed'>05</span>&ensp;И като влязоха в гроба, видяха, че един юноша седеше отдясно, облечен в дълга бяла дреха, и много се уплашиха.</p>
<p class='clParInd'><span class='clNumRed'>06</span>&ensp;А той им каза: Не се плашете; вие търсите Исус Назарянина, Разпънатия. Той възкръсна! Няма Го тук; ето мястото, където Го положиха.</p>
<p class='clParInd'><span class='clNumRed'>07</span>&ensp;Но идете, кажете на учениците Му и на Петър, че Той отива преди вас в Галилея; там ще Го видите, както ви каза.</p>
<p class='clParInd'><span class='clNumRed'>08</span>&ensp;И те излязоха и побегнаха от гроба, понеже трепет и ужас ги бяха обзели; и на никого нищо не казаха, защото се бояха.</p>
<p class='clParInd'><span class='clNumRed'>09</span>&ensp;И като възкръсна рано в първия ден на седмицата, Исус се яви първо на Мария Магдалена, от която беше изгонил седем зли духа.</p>
<p class='clParInd'><span class='clNumRed'>10</span>&ensp;Тя отиде и извести на тези, които Го бяха придружавали, които Го жалееха и плачеха.</p>
<p class='clParInd'><span class='clNumRed'>11</span>&ensp;Но те, като чуха, че бил жив и че тя Го видяла, не повярваха.</p>
<p class='clParInd'><span class='clNumRed'>12</span>&ensp;След това Исус се яви в друг образ на двама от тях, когато вървяха, като отиваха в едно село.</p>
<p class='clParInd'><span class='clNumRed'>13</span>&ensp;И те отидоха и известиха на другите; но и на тях не повярваха.</p>
<p class='clParInd'><span class='clNumRed'>14</span>&ensp;После се яви на самите единадесет ученика, когато бяха на трапезата, и ги смъмра за неверието и коравосърдечието им, защото не повярваха на тези, които Го бяха видели възкръснал.</p>
<p class='clParInd'><span class='clNumRed'>15</span>&ensp;И Исус им каза: Идете по целия свят и проповядвайте благовестието на всяко създание.</p>
<p class='clParInd'><span class='clNumRed'>16</span>&ensp;Който повярва и се кръсти, ще бъде спасен; а който не повярва, ще бъде осъден.</p>
<p class='clParInd'><span class='clNumRed'>17</span>&ensp;И тези знамения ще придружават повярвалите: в Мое име бесове ще изгонват; нови езици ще говорят;</p>
<p class='clParInd'><span class='clNumRed'>18</span>&ensp;змии ще хващат; а ако изпият нещо смъртоносно, то никак няма да ги повреди; на болни ще полагат ръце и те ще оздравяват.</p>
<p class='clParInd'><span class='clNumRed'>19</span>&ensp;И така, след като им говори, Господ Исус се възнесе на небето и седна отдясно на Бога.</p>
<p class='clParInd'><span class='clNumRed'>20</span>&ensp;А те излязоха и проповядваха навсякъде, като Господ им съдействаше и потвърждаваше словото със знаменията, които ги придружаваха.</p></p>


</span>

</div>
</div>
</body>
</html>
