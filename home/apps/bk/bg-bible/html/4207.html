<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/global.css'>
  <link rel='stylesheet' type='text/css' media='screen' href='../styles/local.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../sounds/4207.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4206.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4208.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Лука 07</h1>


<p class='clParInd'><span class='clNumRed'>01</span>&ensp;След като свърши всички Свои речи към народа, който Го слушаше, Исус влезе в Капернаум.</p>
<p class='clParInd'><span class='clNumRed'>02</span>&ensp;А на някой си стотник слугата, който му беше мил, беше болен на умиране.</p>
<p class='clParInd'><span class='clNumRed'>03</span>&ensp;И като чу за Исус, изпрати до Него някои юдейски старейшини да го помолят да дойде и изцели слугата му.</p>
<p class='clParInd'><span class='clNumRed'>04</span>&ensp;А те дойдоха при Исус и Го молеха настоятелно, като казваха: Той заслужава да направиш това за него,</p>
<p class='clParInd'><span class='clNumRed'>05</span>&ensp;защото обича нашия народ и той ни е построил синагогата.</p>
<p class='clParInd'><span class='clNumRed'>06</span>&ensp;Докато Исус вървеше с тях и беше вече недалеч от къщата, стотникът изпрати до Него приятели да Му кажат: Господи, не си прави труд, защото не съм достоен да влезеш под покрива ми;</p>
<p class='clParInd'><span class='clNumRed'>07</span>&ensp;затова не сметнах себе си достоен да дойда при Тебе; кажи само дума и слугата ми ще оздравее.</p>
<p class='clParInd'><span class='clNumRed'>08</span>&ensp;Защото и аз съм човек, поставен под власт, и имам подчинени на мене войници; и казвам на един: Иди!, и той отива; и на друг: Ела!, и идва; и на слугата си: Направи това!, и той го прави.</p>
<p class='clParInd'><span class='clNumRed'>09</span>&ensp;Като чу това, Исус му се почуди; обърна се и каза на вървящото след Него множество: Казвам ви, дори в Израел не съм намерил толкова вяра.</p>
<p class='clParInd'><span class='clNumRed'>10</span>&ensp;И когато изпратените се върнаха в къщата, намериха слугата оздравял.</p>
<p class='clParInd'><span class='clNumRed'>11</span>&ensp;А скоро след това Исус отиде в един град, наречен Наин; и с Него вървяха учениците Му и едно голямо множество.</p>
<p class='clParInd'><span class='clNumRed'>12</span>&ensp;И когато се приближи до градската порта, ето, изнасяха мъртвец, единствен син на майка си, която беше и вдовица; и с нея имаше голямо множество от града.</p>
<p class='clParInd'><span class='clNumRed'>13</span>&ensp;И Господ, като я видя, смили се над нея и й каза: Недей да плачеш.</p>
<p class='clParInd'><span class='clNumRed'>14</span>&ensp;Тогава се приближи и се допря до носилката; а носачите се спряха. И каза: Момче, казвам ти, стани.</p>
<p class='clParInd'><span class='clNumRed'>15</span>&ensp;И мъртвият се повдигна и седна, и започна да говори. И Исус го предаде на майка му.</p>
<p class='clParInd'><span class='clNumRed'>16</span>&ensp;Тогава страх обзе всички и славеха Бога, като казваха: Велик пророк се издигна между нас; и Бог посети Своя народ.</p>
<p class='clParInd'><span class='clNumRed'>17</span>&ensp;И мълвата за Него се разнесе по цяла Юдея и по цялата околност.</p>
<p class='clParInd'><span class='clNumRed'>18</span>&ensp;А учениците на Йоан му известиха за всичко това.</p>
<p class='clParInd'><span class='clNumRed'>19</span>&ensp;И Йоан повика двама от учениците си и ги прати при Господа да попитат: Ти ли си Онзи, Който трябва да дойде, или друг да очакваме?</p>
<p class='clParInd'><span class='clNumRed'>20</span>&ensp;И като дойдоха при Него, човеците казаха: Йоан Кръстител ни прати при Тебе да попитаме: Ти ли си Онзи, Който трябва да дойде, или друг да очакваме?</p>
<p class='clParInd'><span class='clNumRed'>21</span>&ensp;И в същия час Той изцели мнозина от болести и язви, и зли духове, и на мнозина слепи даде зрение.</p>
<p class='clParInd'><span class='clNumRed'>22</span>&ensp;Тогава Той им отговори: Идете и разкажете на Йоан това, което видяхте и чухте, че слепи проглеждат, куци прохождат, прокажени се очистват и глухи прочуват; мъртви биват възкресени и на сиромасите се проповядва благовестието.</p>
<p class='clParInd'><span class='clNumRed'>23</span>&ensp;И блажен е онзи, който не се съблазни в Мене.</p>
<p class='clParInd'><span class='clNumRed'>24</span>&ensp;А когато си отидоха изпратените от Йоан, Исус започна да говори на множествата за Йоан: Какво излязохте да видите в пустинята? Тръстика ли, от вятър разлюлявана?</p>
<p class='clParInd'><span class='clNumRed'>25</span>&ensp;Но какво излязохте да видите? Човек, облечен в меки дрехи? Ето, великолепно облечените и онези, които живеят разкошно, са в царските дворци.</p>
<p class='clParInd'><span class='clNumRed'>26</span>&ensp;Но какво излязохте да видите? Пророк ли? Да, казвам ви, и повече от пророк.</p>
<p class='clParInd'><span class='clNumRed'>27</span>&ensp;Това е онзи, за когото е писано:<br>Ето, Аз изпращам вестителя Си пред Твоето лице,<br>който ще приготви пътя Ми пред Тебе.</p>
<p class='clParInd'><span class='clNumRed'>28</span>&ensp;Казвам ви: Между родените от жена няма по-голям от Йоан; обаче по-малкият в Божието царство е по-голям от него.</p>
<p class='clParInd'><span class='clNumRed'>29</span>&ensp;(И целият народ и бирниците, като чуха това, признаха Божията правда, като бяха се кръстили с Йоановото кръщение.</p>
<p class='clParInd'><span class='clNumRed'>30</span>&ensp;А фарисеите и законниците отхвърлиха Божията воля спрямо себе си, като не бяха се кръстили от него.)</p>
<p class='clParInd'><span class='clNumRed'>31</span>&ensp;А на кого да уподобя човеците от това поколение? И на какво приличат?</p>
<p class='clParInd'><span class='clNumRed'>32</span>&ensp;Те приличат на деца, които седят на пазара, които викат едно на друго и казват: Свирихме ви и не играхте, жалеехме и не плакахте.</p>
<p class='clParInd'><span class='clNumRed'>33</span>&ensp;Защото Йоан Кръстител дойде, който нито хляб яде, нито вино пие, и казвате: Бяс има.</p>
<p class='clParInd'><span class='clNumRed'>34</span>&ensp;Дойде Човешкият Син, Който яде и пие, и казвате: Ето, човек лаком и винопиец, приятел на бирниците и на грешниците.</p>
<p class='clParInd'><span class='clNumRed'>35</span>&ensp;Но пак мъдростта се оправдава от всичките си чеда.</p>
<p class='clParInd'><span class='clNumRed'>36</span>&ensp;И един от фарисеите Го покани да яде с него; и Той влезе в къщата на фарисея и седна на трапезата.</p>
<p class='clParInd'><span class='clNumRed'>37</span>&ensp;И, ето, една жена от града, която беше грешница, като разбра, че Исус седи на трапезата в къщата на фарисея, донесе алабастрен съд с миро.</p>
<p class='clParInd'><span class='clNumRed'>38</span>&ensp;И като застана отзад при нозете Му и плачеше, започна да облива нозете Му със сълзи и да ги изтрива с косата си, целуваше нозете Му и ги мажеше с мирото.</p>
<p class='clParInd'><span class='clNumRed'>39</span>&ensp;А като видя това фарисеят, който Го бе поканил, си каза: Този, ако беше пророк, щеше да знае коя и каква е жената, която се допира до Него, че е грешница.</p>
<p class='clParInd'><span class='clNumRed'>40</span>&ensp;А Исус се обърна към него с думите: Симоне, имам нещо да ти кажа. А той отговори: Учителю, кажи.</p>
<p class='clParInd'><span class='clNumRed'>41</span>&ensp;Някой си лихвар имаше двама длъжника; единият дължеше петстотин динария, а другият - петдесет.</p>
<p class='clParInd'><span class='clNumRed'>42</span>&ensp;И понеже нямаха с какво да му платят, той опрости дълга и на двамата. И така, кой от тях ще го обикне повече?</p>
<p class='clParInd'><span class='clNumRed'>43</span>&ensp;Симон отговори: Мисля, че онзи, на когото е простил повече. А Той му каза: Правилно си отсъдил.</p>
<p class='clParInd'><span class='clNumRed'>44</span>&ensp;И като се обърна към жената, каза на Симон: Виждаш ли тази жена? Влязох в къщата ти, но ти вода за нозете Ми не даде; а тя със сълзи обля нозете Ми и с косата си ги изтри.</p>
<p class='clParInd'><span class='clNumRed'>45</span>&ensp;Ти целувка не Ми даде за поздрав; а тя, откакто съм влязъл, не е престанала да целува нозете Ми.</p>
<p class='clParInd'><span class='clNumRed'>46</span>&ensp;Ти с елей не помаза главата Ми; а тя с миро помазва нозете Ми.</p>
<p class='clParInd'><span class='clNumRed'>47</span>&ensp;Затова ти казвам: Прощават й се многото грехове (защото тя обикна много), а на когото малко се прощава, той малко обича.</p>
<p class='clParInd'><span class='clNumRed'>48</span>&ensp;И й каза: Прощават ти се греховете.</p>
<p class='clParInd'><span class='clNumRed'>49</span>&ensp;И тези, които седяха с Него на трапезата, започнаха да се питат един друг: Кой е Този, Който и греховете прощава?</p>
<p class='clParInd'><span class='clNumRed'>50</span>&ensp;Исус каза на жената: Твоята вяра те спаси; иди си с мир.</p>


</span>

</div>
</div>
</body>
</html>
