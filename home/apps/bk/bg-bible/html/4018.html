<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../sounds/4018.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4017.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4019.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Матей 18</h1>


<p class='clParInd'><span class='clNumRed'>01</span>&ensp;В същото време учениците дойдоха при Исус и казаха: Кой е по-голям в небесното царство?</p>
<p class='clParInd'><span class='clNumRed'>02</span>&ensp;А Той повика едно детенце, постави го посред тях и каза:</p>
<p class='clParInd'><span class='clNumRed'>03</span>&ensp;Истина ви казвам, ако не се обърнете и не станете като дечицата, няма да влезете в небесното царство.</p>
<p class='clParInd'><span class='clNumRed'>04</span>&ensp;И така, който се смири като това детенце, той е по-голям в небесното царство.</p>
<p class='clParInd'><span class='clNumRed'>05</span>&ensp;И който приеме едно такова детенце в Мое име, Мене приема.</p>
<p class='clParInd'><span class='clNumRed'>06</span>&ensp;А който съблазни едно от тези, малките, които вярват в Мене, за него би било по-добре да се окачи на врата му един воденичен камък и да потъне в морските дълбочини.</p>
<p class='clParInd'><span class='clNumRed'>07</span>&ensp;Горко на света поради съблазните, защото е неизбежно да дойдат съблазните; но горко на онзи човек, чрез когото идва съблазънта!</p>
<p class='clParInd'><span class='clNumRed'>08</span>&ensp;Ако те съблазни ръката ти или кракът ти, отсечи го и го хвърли. По-добре е за тебе да влезеш в живота сакат или куц, отколкото с две ръце или с два крака да бъдеш хвърлен във вечния огън.</p>
<p class='clParInd'><span class='clNumRed'>09</span>&ensp;И ако те съблазни окото, извади го и го хвърли. По-добре е за тебе да влезеш в живота с едно око, отколкото да имаш две очи и да бъдеш хвърлен в огнения пъкъл.</p>
<p class='clParInd'><span class='clNumRed'>10</span>&ensp;Внимавайте да не презирате нито едно от тези, малките, защото ви казвам, че техните ангели на небесата винаги гледат лицето на Моя Отец, Който е на небесата.</p>
<p class='clParInd'><span class='clNumRed'>11</span>&ensp;Защото Човешкият Син дойде да спаси погиналото.</p>
<p class='clParInd'><span class='clNumRed'>12</span>&ensp;Как ви се вижда? Ако някой човек има сто овце и едната от тях се заблуди, не оставя ли деветдесет и деветте и не отива ли по хълмовете да търси заблудилата се?</p>
<p class='clParInd'><span class='clNumRed'>13</span>&ensp;И като я намери, истина ви казвам, той се радва за нея повече, отколкото за деветдесет и деветте незаблудили се.</p>
<p class='clParInd'><span class='clNumRed'>14</span>&ensp;Също така не е по волята на вашия Отец, Който е на небесата, да загине нито един от тези, малките.</p>
<p class='clParInd'><span class='clNumRed'>15</span>&ensp;И ако съгреши брат ти спрямо теб, иди, покажи вината му между теб и него насаме. Ако те послуша, спечелил си брат си.</p>
<p class='clParInd'><span class='clNumRed'>16</span>&ensp;Но ако не те послуша, вземи със себе си още един или двама и от устата на двама или трима свидетели да се потвърди всяка дума.</p>
<p class='clParInd'><span class='clNumRed'>17</span>&ensp;И ако не послуша тях, кажи това на църквата; а ако не послуша и църквата, нека бъде за теб езичник и бирник.</p>
<p class='clParInd'><span class='clNumRed'>18</span>&ensp;Истина ви казвам: Каквото вържете на земята, ще бъде вързано на небесата; и каквото развържете на земята, ще бъде развързано на небесата.</p>
<p class='clParInd'><span class='clNumRed'>19</span>&ensp;Пак ви казвам, че ако двама от вас се съгласят на земята за каквото и да било нещо, което да поискат, ще им бъде дадено от Моя Отец, Който е на небесата.</p>
<p class='clParInd'><span class='clNumRed'>20</span>&ensp;Защото, където двама или трима са събрани в Мое име, там съм и Аз посред тях.</p>
<p class='clParInd'><span class='clNumRed'>21</span>&ensp;Тогава Петър се приближи и Му каза: Господи, до колко пъти, като съгреши брат ми спрямо мене, да му прощавам? До седем пъти ли?</p>
<p class='clParInd'><span class='clNumRed'>22</span>&ensp;Исус му каза: Не ти казвам до седем пъти, а до седемдесет пъти по седем.</p>
<p class='clParInd'><span class='clNumRed'>23</span>&ensp;Затова небесното царство прилича на един цар, който поиска да прегледа сметките на слугите си.</p>
<p class='clParInd'><span class='clNumRed'>24</span>&ensp;И когато започна да ги преглежда, докараха при него един, който му дължеше десет хиляди таланта.</p>
<p class='clParInd'><span class='clNumRed'>25</span>&ensp;И понеже нямаше с какво да заплати, господарят му заповяда да продадат него, жена му и децата му и всичко, което имаше, и дългът да бъде платен.</p>
<p class='clParInd'><span class='clNumRed'>26</span>&ensp;Затова слугата падна, кланяше му се и каза: Господарю, имай търпение към мен и ще ти платя всичко.</p>
<p class='clParInd'><span class='clNumRed'>27</span>&ensp;И господарят на този слуга, понеже го съжали, пусна го и му опрости заема.</p>
<p class='clParInd'><span class='clNumRed'>28</span>&ensp;Но този слуга, като излезе, намери един от съслужителите си, който му дължеше сто пеняза; хвана го и го душеше, и каза: Плати това, което ми дължиш.</p>
<p class='clParInd'><span class='clNumRed'>29</span>&ensp;Затова служителят му падна, молеше му се и каза: Имай търпение към мен и ще ти платя.</p>
<p class='clParInd'><span class='clNumRed'>30</span>&ensp;Но той не искаше, а отиде и го хвърли в тъмница - да лежи, докато изплати дълга.</p>
<p class='clParInd'><span class='clNumRed'>31</span>&ensp;А съслужителите му, като видяха станалото, дълбоко се огорчиха; дойдоха и казаха на господаря си всичко, което беше станало.</p>
<p class='clParInd'><span class='clNumRed'>32</span>&ensp;Тогава господарят му го повика и му каза: Лукав слуга! Аз ти опростих целия онзи дълг, понеже ми се примоли.</p>
<p class='clParInd'><span class='clNumRed'>33</span>&ensp;Не трябваше ли и ти да се смилиш над съслужителя си, както и аз се смилих над теб?</p>
<p class='clParInd'><span class='clNumRed'>34</span>&ensp;И господарят му се разгневи и го предаде на мъчителите да го изтезават, докато изплати целия дълг.</p>
<p class='clParInd'><span class='clNumRed'>35</span>&ensp;Така и Моят небесен Отец ще постъпи с вас, ако не простите от сърце всеки на брат си.</p>


</span>

</div>
</div>
</body>
</html>
