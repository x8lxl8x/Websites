<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../sounds/4111.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4110.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4112.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Марко 11</h1>


<p class='clParInd'><span class='clNumRed'>01</span>&ensp;И когато се приближаваха към Йерусалим, до Витфагия и Витания при Елеонския хълм, Исус изпрати двама от учениците Си и им каза:</p>
<p class='clParInd'><span class='clNumRed'>02</span>&ensp;Идете в селото, което е насреща ви, и щом влезете в него, ще намерите вързано осле, което никой човек още не е възсядал; отвържете го и го докарайте.</p>
<p class='clParInd'><span class='clNumRed'>03</span>&ensp;И ако някой ви каже: Защо правите това?, отговорете: На Господа трябва; и той веднага ще го прати тук.</p>
<p class='clParInd'><span class='clNumRed'>04</span>&ensp;И така, те отидоха и намериха едно осле, вързано до вратата, вън край пътя, и го отвързаха.</p>
<p class='clParInd'><span class='clNumRed'>05</span>&ensp;И някои от стоящите там им казаха: Какво правите, че отвързвате ослето?</p>
<p class='clParInd'><span class='clNumRed'>06</span>&ensp;А те им казаха, както беше заръчал Исус; и те ги оставиха.</p>
<p class='clParInd'><span class='clNumRed'>07</span>&ensp;И докараха ослето при Исус и намятаха на него дрехите си; и Той го възседна.</p>
<p class='clParInd'><span class='clNumRed'>08</span>&ensp;И мнозина разстлаха дрехите си по пътя, а други - клони, като ги сечаха от дърветата.</p>
<p class='clParInd'><span class='clNumRed'>09</span>&ensp;И тези, които вървяха отпред, и тези, които идваха отзад, викаха: Осанна! Благословен, Който идва в Господнето име!</p>
<p class='clParInd'><span class='clNumRed'>10</span>&ensp;Благословено настъпващото царство на баща ни Давид, което иде в Господнето име! Осанна във висините!</p>
<p class='clParInd'><span class='clNumRed'>11</span>&ensp;И Исус влезе в Йерусалим, в храма, и като разгледа всичко, понеже вече се беше свечерило, отиде във Витания с дванадесетте.</p>
<p class='clParInd'><span class='clNumRed'>12</span>&ensp;А на сутринта, когато излязоха от Витания, Той огладня.</p>
<p class='clParInd'><span class='clNumRed'>13</span>&ensp;И като видя отдалеч една разлистена смокиня, дойде, като търсеше плод на нея; но като дойде до нея, не намери нищо, само листа, защото не беше време за смокини.</p>
<p class='clParInd'><span class='clNumRed'>14</span>&ensp;И Той проговори, като й каза: Отсега нататък никой да не яде плод от тебе до века. И учениците Му чуха това.</p>
<p class='clParInd'><span class='clNumRed'>15</span>&ensp;И дойдоха в Йерусалим; Исус, като влезе в храма, започна да изпъжда онези, които продаваха, и онези, които купуваха в храма, и преобърна масите на обменителите на пари и столовете на онези, които продаваха гълъбите.</p>
<p class='clParInd'><span class='clNumRed'>16</span>&ensp;И не позволяваше на никого да пренесе какъвто и да било съд през храма.</p>
<p class='clParInd'><span class='clNumRed'>17</span>&ensp;Исус поучаваше, като им казваше: Не е ли писано: Домът Ми ще се нарече молитвен дом за всички народи, а вие го направихте разбойнически вертеп?</p>
<p class='clParInd'><span class='clNumRed'>18</span>&ensp;И главните свещеници и книжниците чуха това; и търсеха начин как да Го погубят, защото се бояха от Него, понеже целият народ се чудеше на учението Му.</p>
<p class='clParInd'><span class='clNumRed'>19</span>&ensp;А всякога на мръкване Той излизаше вън от града.</p>
<p class='clParInd'><span class='clNumRed'>20</span>&ensp;И така, като минаваха сутринта, видяха, че смокинята е изсъхнала до корен.</p>
<p class='clParInd'><span class='clNumRed'>21</span>&ensp;И Петър си спомни и Му каза: Учителю, виж, смокинята, която Ти прокле, е изсъхнала.</p>
<p class='clParInd'><span class='clNumRed'>22</span>&ensp;А Исус им отговори: Имайте вяра в Бога!</p>
<p class='clParInd'><span class='clNumRed'>23</span>&ensp;Истина ви казвам: Който каже на тази планина: Вдигни се и се хвърли в морето, и не се усъмни в сърцето си, а повярва, че онова, което казва, се сбъдва - ще му стане.</p>
<p class='clParInd'><span class='clNumRed'>24</span>&ensp;Затова ви казвам: Всичко, каквото поискате в молитва, вярвайте, че сте го получили, и ще ви се сбъдне.</p>
<p class='clParInd'><span class='clNumRed'>25</span>&ensp;И когато се изправите на молитва, прощавайте, ако имате нещо против някого, за да прости и вашият Отец, Който е на небесата, вашите прегрешения.</p>
<p class='clParInd'><span class='clNumRed'>26</span>&ensp;Но ако вие не прощавате, то и вашият Отец, Който е на небесата, няма да прости вашите прегрешения.</p>
<p class='clParInd'><span class='clNumRed'>27</span>&ensp;И дойдоха пак в Йерусалим; и когато ходеше в храма, при Него дойдоха главните свещеници, книжниците и старейшините и Му казаха:</p>
<p class='clParInd'><span class='clNumRed'>28</span>&ensp;С каква власт правиш това? И кой Ти е дал тази власт да правиш това?</p>
<p class='clParInd'><span class='clNumRed'>29</span>&ensp;Исус им каза: Ще ви задам и Аз един въпрос; отговорете Ми и Аз ще ви кажа с каква власт правя това.</p>
<p class='clParInd'><span class='clNumRed'>30</span>&ensp;Йоановото кръщение от небето ли беше или от човеците? Отговорете Ми.</p>
<p class='clParInd'><span class='clNumRed'>31</span>&ensp;И те разискваха помежду си: Ако кажем: От небето, ще каже: Тогава защо не му повярвахте?</p>
<p class='clParInd'><span class='clNumRed'>32</span>&ensp;Но ако кажем: От човеците, бояха се от народа; защото всички искрено смятаха Йоан за пророк.</p>
<p class='clParInd'><span class='clNumRed'>33</span>&ensp;И така, те отговориха на Исус: Не знаем. Исус им каза: И Аз също не ви казвам с каква власт правя това.</p>


</span>

</div>
</div>
</body>
</html>
