<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../sounds/4006.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4005.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4007.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Матей 06</h1>


<p class='clParInd'><span class='clNumRed'>01</span>&ensp;Внимавайте да не вършите делата на правдата си пред човеците, за да ви виждат; иначе нямате награда при своя Отец, Който е на небесата.</p>
<p class='clParInd'><span class='clNumRed'>02</span>&ensp;И така, когато правиш милостиня, не тръби пред себе си, както правят лицемерите по синагогите и по улиците, за да бъдат похвалени от човеците. Истина ви казвам: Те са получили вече своята награда.</p>
<p class='clParInd'><span class='clNumRed'>03</span>&ensp;А когато ти правиш милостиня, нека лявата ти ръка не узнае какво прави дясната,</p>
<p class='clParInd'><span class='clNumRed'>04</span>&ensp;за да става твоята милостиня в тайно; и твоят Отец, Който вижда в тайно, ще ти въздаде наяве.</p>
<p class='clParInd'><span class='clNumRed'>05</span>&ensp;И когато се молите, не бъдете като лицемерите; защото те обичат да се молят, стоящи по синагогите и по ъглите на улиците, за да ги виждат човеците. Истина ви казвам: Те са получили вече своята награда.</p>
<p class='clParInd'><span class='clNumRed'>06</span>&ensp;А ти, когато се молиш, влез във вътрешната си стаичка и като си затвориш вратата, помоли се на своя Отец, Който е в тайно; и твоят Отец, Който вижда в тайно, ще ти въздаде наяве.</p>
<p class='clParInd'><span class='clNumRed'>07</span>&ensp;А когато се молите, не говорете излишни думи, както езичниците; защото те мислят, че ще бъдат послушани заради многословието си.</p>
<p class='clParInd'><span class='clNumRed'>08</span>&ensp;И така, не бъдете като тях; защото вашият Отец знае от какво се нуждаете, преди вие да Му поискате.</p>
<p class='clParInd'><span class='clNumRed'>09</span>&ensp;А вие се молете така: Отче наш, Който си на небесата, да се свети Твоето име!</p>
<p class='clParInd'><span class='clNumRed'>10</span>&ensp;Да дойде Твоето царство; да бъде Твоята воля както на небето, така и на земята!</p>
<p class='clParInd'><span class='clNumRed'>11</span>&ensp;Дай ни днес насъщния хляб;</p>
<p class='clParInd'><span class='clNumRed'>12</span>&ensp;и прости ни дълговете, както и ние простихме на нашите длъжници.</p>
<p class='clParInd'><span class='clNumRed'>13</span>&ensp;И не ни въвеждай в изкушение, но избави ни от лукавия. Защото е Твое царството и силата, и славата, до вековете. Амин!</p>
<p class='clParInd'><span class='clNumRed'>14</span>&ensp;Защото ако вие простите на човеците прегрешенията им, то и небесният ви Отец ще прости на вас.</p>
<p class='clParInd'><span class='clNumRed'>15</span>&ensp;Но ако вие не простите на човеците прегрешенията им, то и вашият Отец няма да прости вашите прегрешения.</p>
<p class='clParInd'><span class='clNumRed'>16</span>&ensp;А когато постите, не бъдете унили като лицемерите; защото те помрачават лицата си, за да ги виждат човеците, че постят. Истина ви казвам: Те са получили вече своята награда.</p>
<p class='clParInd'><span class='clNumRed'>17</span>&ensp;А ти, когато постиш, помажи главата си и умий лицето си,</p>
<p class='clParInd'><span class='clNumRed'>18</span>&ensp;за да не си личи пред човеците, че постиш, а само пред твоя Отец, Който е в тайно; и твоят Отец, Който вижда в тайно, ще ти въздаде наяве.</p>
<p class='clParInd'><span class='clNumRed'>19</span>&ensp;Не си събирайте съкровища на земята, където молец и ръжда ги разяждат и където крадци подкопават и крадат.</p>
<p class='clParInd'><span class='clNumRed'>20</span>&ensp;А си събирайте съкровища на небето, където молец и ръжда не ги разяждат и където крадци не подкопават, нито крадат;</p>
<p class='clParInd'><span class='clNumRed'>21</span>&ensp;защото, където е съкровището ти, там ще бъде и сърцето ти.</p>
<p class='clParInd'><span class='clNumRed'>22</span>&ensp;Окото е светило на тялото. И така, ако окото ти е чисто, цялото ти тяло ще бъде осветено;</p>
<p class='clParInd'><span class='clNumRed'>23</span>&ensp;но ако окото ти е лукаво, то цялото ти тяло ще бъде помрачено. И така, ако светлината в теб е тъмнина, то колко голяма ще е тъмнината!</p>
<p class='clParInd'><span class='clNumRed'>24</span>&ensp;Никой не може да слугува на двама господари, защото или ще намрази единия, а ще обикне другия, или към единия ще се привърже, а другия ще презира. Не можете да слугувате на Бога и на мамона!</p>
<p class='clParInd'><span class='clNumRed'>25</span>&ensp;Затова ви казвам: Не се безпокойте за живота си - какво ще ядете или какво ще пиете, нито за тялото си - какво ще облечете. Не е ли животът повече от храната и тялото - от облеклото?</p>
<p class='clParInd'><span class='clNumRed'>26</span>&ensp;Погледнете небесните птици, че не сеят, нито жънат, нито в житници събират; и пак небесният ви Отец ги храни. Вие не сте ли много по-скъпи от тях?</p>
<p class='clParInd'><span class='clNumRed'>27</span>&ensp;И кой от вас може с грижа за себе си да прибави един лакът към ръста си?</p>
<p class='clParInd'><span class='clNumRed'>28</span>&ensp;И за облекло защо се безпокоите? Наблюдавайте полските лилии как растат - не се трудят, нито предат;</p>
<p class='clParInd'><span class='clNumRed'>29</span>&ensp;но ви казвам, че дори Соломон в цялата си слава не се е обличал като някоя от тях.</p>
<p class='clParInd'><span class='clNumRed'>30</span>&ensp;Но ако Бог така облича полската трева, която днес я има, а утре я хвърлят в пещ, няма ли много повече да облича вас, маловерци?</p>
<p class='clParInd'><span class='clNumRed'>31</span>&ensp;И така, не се безпокойте и не казвайте: Какво ще ядем?, или: Какво ще пием?, или: Какво ще облечем?</p>
<p class='clParInd'><span class='clNumRed'>32</span>&ensp;(защото всичко това търсят езичниците), понеже небесният ви Отец знае, че се нуждаете от всичко това.</p>
<p class='clParInd'><span class='clNumRed'>33</span>&ensp;Но първо търсете Неговото царство и Неговата правда; и всичко това ще ви се прибави.</p>
<p class='clParInd'><span class='clNumRed'>34</span>&ensp;Затова не се безпокойте за утре, защото утрешният ден ще се безпокои за себе си. Достатъчна е на всеки ден неговата злоба.</p>


</span>

</div>
</div>
</body>
</html>
