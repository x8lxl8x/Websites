<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>Българска Библия</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../mp3/4026.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4025.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4027.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>
<h1>Матей 26</h1>


<p class='clParInd'><span class='clNumRed'>01</span>&ensp;Когато Исус свърши тези думи, каза на учениците Си:</p>
<p class='clParInd'><span class='clNumRed'>02</span>&ensp;Знаете, че след два дни ще бъде Пасхата и Човешкият Син ще бъде предаден на разпятие.</p>
<p class='clParInd'><span class='clNumRed'>03</span>&ensp;Тогава главните свещеници и народните старейшини се събраха в двора на първосвещеника, който се наричаше Каяфа,</p>
<p class='clParInd'><span class='clNumRed'>04</span>&ensp;и се наговаряха как да уловят Исус с коварство и да Го погубят;</p>
<p class='clParInd'><span class='clNumRed'>05</span>&ensp;но си казваха: Да не е на празника, за да не стане вълнение между народа.</p>
<p class='clParInd'><span class='clNumRed'>06</span>&ensp;А когато Исус беше във Витания, в къщата на Симон Прокажения,</p>
<p class='clParInd'><span class='clNumRed'>07</span>&ensp;до Него се приближи една жена, която имаше алабастрен съд с много скъпо миро, което изливаше на главата Му, докато Той седеше на трапезата.</p>
<p class='clParInd'><span class='clNumRed'>08</span>&ensp;А учениците, като видяха това, възнегодуваха, като казваха: Защо се прахоса това?</p>
<p class='clParInd'><span class='clNumRed'>09</span>&ensp;Защото това миро можеше да се продаде за голяма сума, която да се раздаде на сиромасите.</p>
<p class='clParInd'><span class='clNumRed'>10</span>&ensp;Но Исус, като узна това, им каза: Защо досаждате на жената? Понеже тя извърши добро дело за Мене.</p>
<p class='clParInd'><span class='clNumRed'>11</span>&ensp;Защото сиромасите винаги се намират между вас, но Аз не винаги съм между вас.</p>
<p class='clParInd'><span class='clNumRed'>12</span>&ensp;Защото тя, като изля това миро върху тялото Ми, направи го, за да Ме приготви за погребение.</p>
<p class='clParInd'><span class='clNumRed'>13</span>&ensp;Истина ви казвам: Където и да се проповядва това благовестие по целия свят, ще се разказва за неин спомен и това, което тя направи.</p>
<p class='clParInd'><span class='clNumRed'>14</span>&ensp;Тогава един от дванадесетте, наречен Юда Искариотски, отиде при главните свещеници и каза:</p>
<p class='clParInd'><span class='clNumRed'>15</span>&ensp;Какво ще ми дадете, за да ви Го предам? И те му определиха награда от тридесет сребърника.</p>
<p class='clParInd'><span class='clNumRed'>16</span>&ensp;И оттогава той търсеше удобен случай да им Го предаде.</p>
<p class='clParInd'><span class='clNumRed'>17</span>&ensp;А в първия ден на празника на безквасните хлябове учениците отидоха при Исус и казаха: Къде искаш да Ти приготвим, за да ядеш Пасхата?</p>
<p class='clParInd'><span class='clNumRed'>18</span>&ensp;Той каза: Идете в града при еди-кого си и му кажете: Учителят казва: Времето Ми е близо, у тебе ще празнувам Пасхата с учениците Си.</p>
<p class='clParInd'><span class='clNumRed'>19</span>&ensp;И учениците направиха, както им заръча Исус, и приготвиха Пасхата.</p>
<p class='clParInd'><span class='clNumRed'>20</span>&ensp;И когато се свечери, Той седна на трапезата с дванадесетте ученика.</p>
<p class='clParInd'><span class='clNumRed'>21</span>&ensp;И докато ядяха, каза: Истина ви казвам, че един от вас ще Ме предаде.</p>
<p class='clParInd'><span class='clNumRed'>22</span>&ensp;А те, много наскърбени, започнаха всички един по един да Му казват: Да не съм аз, Господи?</p>
<p class='clParInd'><span class='clNumRed'>23</span>&ensp;Той отговори: Който натопи ръката си заедно с Мене в блюдото, той ще Ме предаде.</p>
<p class='clParInd'><span class='clNumRed'>24</span>&ensp;Човешкият Син отива, както е писано за Него; но горко на този човек, чрез когото Човешкият Син ще бъде предаден! Добре щеше да бъде за този човек, ако не бе се родил.</p>
<p class='clParInd'><span class='clNumRed'>25</span>&ensp;А Юда, който Го предаде, попита: Да не съм аз, Учителю? Исус му отвърна: Ти каза.</p>
<p class='clParInd'><span class='clNumRed'>26</span>&ensp;И когато ядяха, Исус взе хляб, благослови го и го разчупи, и като го даваше на учениците, каза: Вземете, яжте - това е Моето тяло.</p>
<p class='clParInd'><span class='clNumRed'>27</span>&ensp;Взе и чашата и като благодари на Бога, даде им и каза: Пийте от нея всички!</p>
<p class='clParInd'><span class='clNumRed'>28</span>&ensp;Защото това е Моята кръв на новия завет, която се пролива за прощаване на греховете.</p>
<p class='clParInd'><span class='clNumRed'>29</span>&ensp;Но казвам ви, че отсега нататък няма вече да пия от този плод на лозата до онзи ден, когато ще го пия с вас нов в царството на Своя Отец.</p>
<p class='clParInd'><span class='clNumRed'>30</span>&ensp;И като изпяха химн, излязоха на Елеонския хълм.</p>
<p class='clParInd'><span class='clNumRed'>31</span>&ensp;Тогава Исус им каза: Вие всички ще се съблазните поради Мене тази нощ, защото е писано: „Ще поразя пастира; и овцете на стадото ще се разпръснат.“</p>
<p class='clParInd'><span class='clNumRed'>32</span>&ensp;А след като бъда възкресен, ще отида преди вас в Галилея.</p>
<p class='clParInd'><span class='clNumRed'>33</span>&ensp;А Петър Му отговори: Дори и всички да се съблазнят поради Теб, аз никога няма да се съблазня.</p>
<p class='clParInd'><span class='clNumRed'>34</span>&ensp;Исус Му каза: Истина ти казвам, че тази нощ, преди да пропее петелът, три пъти ще се отречеш от Мене.</p>
<p class='clParInd'><span class='clNumRed'>35</span>&ensp;Петър Му каза: Дори ако се наложи да умра с Тебе, пак няма да се отрека от Тебе. Същото казаха и всички други ученици.</p>
<p class='clParInd'><span class='clNumRed'>36</span>&ensp;Тогава Исус дойде с тях на едно място, наречено Гетсимания; и каза на учениците Си: Поседете тук, докато отида там да се помоля.</p>
<p class='clParInd'><span class='clNumRed'>37</span>&ensp;И като взе със Себе Си Петър и двамата Зеведееви синове, започна да скърби и да тъгува.</p>
<p class='clParInd'><span class='clNumRed'>38</span>&ensp;Тогава им каза: Душата Ми е прескръбна до смърт; постойте тук и бдете заедно с Мен.</p>
<p class='clParInd'><span class='clNumRed'>39</span>&ensp;И като отиде малко напред, падна на лицето Си и се молеше, като казваше: Отче Мой, ако е възможно, нека Ме отмине тази чаша; не обаче, както Аз искам, но както Ти искаш.</p>
<p class='clParInd'><span class='clNumRed'>40</span>&ensp;Дойде при учениците и ги намери заспали, и каза на Петър: Не можахте ли поне един час да бдите с Мене?</p>
<p class='clParInd'><span class='clNumRed'>41</span>&ensp;Бдете и се молете, за да не паднете в изкушение. Духът е бодър, а тялото - немощно.</p>
<p class='clParInd'><span class='clNumRed'>42</span>&ensp;Пак отиде втори път и се помоли, като каза: Отче Мой, ако не е възможно да Ме отмине тази чаша, без да я пия, нека бъде Твоята воля.</p>
<p class='clParInd'><span class='clNumRed'>43</span>&ensp;И като дойде, пак ги намери заспали; защото очите им бяха натежали.</p>
<p class='clParInd'><span class='clNumRed'>44</span>&ensp;И пак ги остави и отиде да се помоли трети път, като каза пак същите думи.</p>
<p class='clParInd'><span class='clNumRed'>45</span>&ensp;Тогава дойде при учениците и им каза: Още ли спите и почивате? Ето, часът наближи, когато Човешкият Син се предава в ръцете на грешници.</p>
<p class='clParInd'><span class='clNumRed'>46</span>&ensp;Станете да вървим. Ето, приближи се този, който Ме предава.</p>
<p class='clParInd'><span class='clNumRed'>47</span>&ensp;И когато Той говореше, ето, Юда, един от дванадесетте, дойде, и с него - голямо множество, с мечове и сопи, изпратени от главните свещеници и народните старейшини.</p>
<p class='clParInd'><span class='clNumRed'>48</span>&ensp;А онзи, който Го предаваше, им беше дал знак, като каза: Когото целуна за поздрав, Той е; хванете Го.</p>
<p class='clParInd'><span class='clNumRed'>49</span>&ensp;И веднага се приближи до Исус и каза: Здравей, Учителю! И Го целуна.</p>
<p class='clParInd'><span class='clNumRed'>50</span>&ensp;А Исус му каза: Приятелю, за каквото си дошъл, направи го. Тогава пристъпиха, сложиха ръце на Исус и Го хванаха.</p>
<p class='clParInd'><span class='clNumRed'>51</span>&ensp;И, ето, един от тези, които бяха с Исус, протегна ръка, измъкна меча си и като удари слугата на първосвещеника, отсече ухото му.</p>
<p class='clParInd'><span class='clNumRed'>52</span>&ensp;Тогава Исус му каза: Върни меча си на мястото му, защото всички, които посягат към меча, от меч ще загинат.</p>
<p class='clParInd'><span class='clNumRed'>53</span>&ensp;Или мислиш, че не мога да извикам към Своя Отец и Той да Ми изпрати още сега повече от дванадесет легиона ангели?</p>
<p class='clParInd'><span class='clNumRed'>54</span>&ensp;Но тогава как биха се сбъднали Писанията, според които трябва да стане така?</p>
<p class='clParInd'><span class='clNumRed'>55</span>&ensp;В същия час Исус каза на народа: Като срещу разбойник ли сте излезли с мечове и сопи да Ме уловите? Всеки ден седях и поучавах в храма и не Ме хванахте.</p>
<p class='clParInd'><span class='clNumRed'>56</span>&ensp;Но всичко това стана, за да се сбъднат Писанията на пророците. Тогава всички ученици Го оставиха и се разбягаха.</p>
<p class='clParInd'><span class='clNumRed'>57</span>&ensp;А тези, които бяха хванали Исус, Го заведоха у първосвещеника Каяфа, където бяха събрани книжниците и старейшините.</p>
<p class='clParInd'><span class='clNumRed'>58</span>&ensp;А Петър вървеше след Него отдалеч до двора на първосвещеника; и като влезе вътре, седна със слугите да види края.</p>
<p class='clParInd'><span class='clNumRed'>59</span>&ensp;А главните свещеници и целият Синедрион търсеха лъжливо свидетелство против Исус, за да Го предадат на смърт;</p>
<p class='clParInd'><span class='clNumRed'>60</span>&ensp;обаче не намериха, въпреки че дойдоха много лъжесвидетели. Но накрая дойдоха двама и казаха:</p>
<p class='clParInd'><span class='clNumRed'>61</span>&ensp;Този каза: Мога да разруша Божия храм и за три дни пак да го съградя.</p>
<p class='clParInd'><span class='clNumRed'>62</span>&ensp;Тогава първосвещеникът стана и Му каза: Нищо ли не отговаряш? Какво свидетелстват тези против Тебе?</p>
<p class='clParInd'><span class='clNumRed'>63</span>&ensp;Но Исус мълчеше. Първосвещеникът му каза: Заклевам Те в живия Бог да ни кажеш: Ти ли си Христос, Божият Син?</p>
<p class='clParInd'><span class='clNumRed'>64</span>&ensp;Исус му отговори: Ти каза. Но казвам ви, отсега нататък ще видите Човешкия Син, седящ отдясно на Всесилния и идващ на небесните облаци.</p>
<p class='clParInd'><span class='clNumRed'>65</span>&ensp;Тогава първосвещеникът раздра дрехите си и каза: Той богохулства! Каква нужда имаме вече от свидетели? Ето, сега чухме богохулството. Вие какво мислите?</p>
<p class='clParInd'><span class='clNumRed'>66</span>&ensp;А в отговор казаха: Заслужава смъртно наказание.</p>
<p class='clParInd'><span class='clNumRed'>67</span>&ensp;Тогава Го заплюваха в лицето и Го блъскаха; а други Му удряха плесници и Му казваха:</p>
<p class='clParInd'><span class='clNumRed'>68</span>&ensp;Познай, Христе, кой Те удари?</p>
<p class='clParInd'><span class='clNumRed'>69</span>&ensp;А Петър седеше вън на двора; и една слугиня дойде при него и му каза: И ти беше с Исус Галилеянина.</p>
<p class='clParInd'><span class='clNumRed'>70</span>&ensp;А той се отрече пред всички, като каза: Не разбирам какво говориш.</p>
<p class='clParInd'><span class='clNumRed'>71</span>&ensp;И когато излезе в преддверието, видя го друга слугиня и каза на тези, които бяха там: И този беше с Исус Назарянина.</p>
<p class='clParInd'><span class='clNumRed'>72</span>&ensp;И Петър пак се отрече с клетва: Не познавам Човека.</p>
<p class='clParInd'><span class='clNumRed'>73</span>&ensp;След малко се приближиха и онези, които стояха наблизо, и казаха на Петър: Наистина и ти си от тях, защото твоят говор те издава.</p>
<p class='clParInd'><span class='clNumRed'>74</span>&ensp;Тогава той започна да проклина и да се кълне: Не познавам Човека. И на часа петелът пропя.</p>
<p class='clParInd'><span class='clNumRed'>75</span>&ensp;И Петър си спомни думите на Исус, Който беше казал: Преди да пропее петелът, три пъти ще се отречеш от Мен. И той излезе навън и плака горко.</p>


</span>

</div>
</div>
</body>
</html>
