<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>La Bibbia</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../sounds/4107.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4106.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4108.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>

<h1>Marco 07</h1>

<p class='clParInd'><span class='clNumRed'>01</span>Allora si radunarono presso di lui i Farisei ed alcuni degli scribi venuti da Gerusalemme.</p>
<p class='clParInd'><span class='clNumRed'>02</span>E videro che alcuni de’ suoi discepoli prendevano cibo con mani impure, cioè non lavate.</p>
<p class='clParInd'><span class='clNumRed'>03</span>Poiché i Farisei e tutti i giudei non mangiano se non si sono con gran cura lavate le mani, attenendosi alla tradizione degli antichi;</p>
<p class='clParInd'><span class='clNumRed'>04</span>e quando tornano dalla piazza non mangiano se non si sono purificati con delle aspersioni. E vi sono molte altre cose che ritengono per tradizione: lavature di calici, d’orciuoli e di vasi di rame.</p>
<p class='clParInd'><span class='clNumRed'>05</span>E i Farisei e gli scribi gli domandarono: Perché i tuoi discepoli non seguono essi la tradizione degli antichi, ma prendon cibo con mani impure?</p>
<p class='clParInd'><span class='clNumRed'>06</span>Ma Gesù disse loro: Ben profetò Isaia di voi ipocriti, com’è scritto: Questo popolo mi onora con le labbra, ma il cuor loro è lontano da me.</p>
<p class='clParInd'><span class='clNumRed'>07</span>Ma invano mi rendono il loro culto insegnando dottrine che son precetti d’uomini.</p>
<p class='clParInd'><span class='clNumRed'>08</span>Voi, lasciato il comandamento di Dio, state attaccati alla tradizione degli uomini.</p>
<p class='clParInd'><span class='clNumRed'>09</span>E diceva loro ancora: Come ben sapete annullare il comandamento di Dio per osservare la tradizione vostra!</p>
<p class='clParInd'><span class='clNumRed'>10</span>Mosè infatti ha detto: Onora tuo padre e tua madre; e: Chi maledice padre o madre sia punito di morte;</p>
<p class='clParInd'><span class='clNumRed'>11</span>voi, invece, se uno dice a suo padre od a sua madre: Quello con cui potrei assisterti è Corban, (vale a dire, offerta a Dio),</p>
<p class='clParInd'><span class='clNumRed'>12</span>non gli permettete più di far cosa alcuna a pro di suo padre o di sua madre;</p>
<p class='clParInd'><span class='clNumRed'>13</span>annullando così la parola di Dio con la tradizione che voi vi siete tramandata. E di cose consimili ne fate tante!</p>
<p class='clParInd'><span class='clNumRed'>14</span>Poi chiamata a sé di nuovo la moltitudine, diceva loro: Ascoltatemi tutti ed intendete:</p>
<p class='clParInd'><span class='clNumRed'>15</span>Non v’è nulla fuori dell’uomo che entrando in lui possa contaminarlo; ma son le cose che escon dall’uomo quelle che contaminano l’uomo.</p>
<p class='clParInd'><span class='clNumRed'>16</span> Se uno ha orecchi da udire oda.</p>
<p class='clParInd'><span class='clNumRed'>17</span>E quando, lasciata la moltitudine, fu entrato in casa, i suoi discepoli lo interrogarono intorno alla parabola.</p>
<p class='clParInd'><span class='clNumRed'>18</span>Ed egli disse loro: Siete anche voi così privi d’intendimento? Non capite voi che tutto ciò che dal di fuori entra nell’uomo non lo può contaminare,</p>
<p class='clParInd'><span class='clNumRed'>19</span>perché gli entra non nel cuore ma nel ventre e se ne va nella latrina? Così dicendo, dichiarava puri tutti quanti i cibi.</p>
<p class='clParInd'><span class='clNumRed'>20</span>Diceva inoltre: È quel che esce dall’uomo che contamina l’uomo;</p>
<p class='clParInd'><span class='clNumRed'>21</span>poiché è dal di dentro, dal cuore degli uomini, che escono cattivi pensieri, fornicazioni, furti, omicidî,</p>
<p class='clParInd'><span class='clNumRed'>22</span>adulterî, cupidigie, malvagità, frode, lascivia, sguardo maligno, calunnia, superbia, stoltezza.</p>
<p class='clParInd'><span class='clNumRed'>23</span>Tutte queste cose malvage escono dal di dentro e contaminano l’uomo.</p>
<p class='clParInd'><span class='clNumRed'>24</span>Poi, partitosi di là, se ne andò verso i confini di Tiro. Ed entrato in una casa, non voleva che alcuno lo sapesse; ma non poté restar nascosto,</p>
<p class='clParInd'><span class='clNumRed'>25</span>ché anzi, subito, una donna la cui figliuolina aveva uno spirito immondo, avendo udito parlar di lui, venne e gli si gettò ai piedi.</p>
<p class='clParInd'><span class='clNumRed'>26</span>Quella donna era pagana, di nazione sirofenicia, e lo pregava di cacciare il demonio dalla sua figliuola.</p>
<p class='clParInd'><span class='clNumRed'>27</span>Ma Gesù le disse: Lascia che prima siano saziati i figliuoli; ché non è bene prendere il pan de’ figliuoli per buttarlo a’ cagnolini.</p>
<p class='clParInd'><span class='clNumRed'>28</span>Ma ella gli rispose: Dici bene, Signore; e i cagnolini, sotto la tavola, mangiano de’ minuzzoli dei figliuoli.</p>
<p class='clParInd'><span class='clNumRed'>29</span>E Gesù le disse: Per cotesta parola, va’; il demonio è uscito dalla tua figliuola.</p>
<p class='clParInd'><span class='clNumRed'>30</span>E la donna, tornata a casa sua, trovò la figliuolina coricata sul letto e il demonio uscito di lei.</p>
<p class='clParInd'><span class='clNumRed'>31</span>Partitosi di nuovo dai confini di Tiro, Gesù, passando per Sidone, tornò verso il mare di Galilea traversando il territorio della Decapoli.</p>
<p class='clParInd'><span class='clNumRed'>32</span>E gli menarono un sordo che parlava a stento; e lo pregarono che gl’imponesse la mano.</p>
<p class='clParInd'><span class='clNumRed'>33</span>Ed egli, trattolo in disparte fuor dalla folla, gli mise le dita negli orecchi e con la saliva gli toccò la lingua;</p>
<p class='clParInd'><span class='clNumRed'>34</span>poi, levati gli occhi al cielo, sospirò e gli disse: Effathà! che vuol dire: Apriti!</p>
<p class='clParInd'><span class='clNumRed'>35</span>E gli si aprirono gli orecchi; e subito gli si sciolse lo scilinguagnolo e parlava bene.</p>
<p class='clParInd'><span class='clNumRed'>36</span>E Gesù ordinò loro di non parlarne ad alcuno; ma più lo divietava loro e più lo divulgavano;</p>
<p class='clParInd'><span class='clNumRed'>37</span>e stupivano oltremodo, dicendo: Egli ha fatto ogni cosa bene; i sordi li fa udire, e i mutoli li fa parlare.</p>


</div>
</div>
</body>
</html>
