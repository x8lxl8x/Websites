<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>La Bibbia</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../sounds/4113.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4112.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4114.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>

<h1>Marco 13</h1>

<p class='clParInd'><span class='clNumRed'>01</span>E com’egli usciva dal tempio uno de’ suoi discepoli gli disse: Maestro, guarda che pietre e che edifizî!</p>
<p class='clParInd'><span class='clNumRed'>02</span>E Gesù gli disse: Vedi tu questi grandi edifizî? Non sarà lasciata pietra sopra pietra che non sia diroccata.</p>
<p class='clParInd'><span class='clNumRed'>03</span>Poi sedendo egli sul monte degli Ulivi dirimpetto al tempio, Pietro e Giacomo e Giovanni e Andrea gli domandarono in disparte:</p>
<p class='clParInd'><span class='clNumRed'>04</span>Dicci, quando avverranno queste cose, e qual sarà il segno del tempo in cui tutte queste cose staranno per compiersi?</p>
<p class='clParInd'><span class='clNumRed'>05</span>E Gesù prese a dir loro: Guardate che nessuno vi seduca!</p>
<p class='clParInd'><span class='clNumRed'>06</span>Molti verranno sotto il mio nome, dicendo: Son io; e ne sedurranno molti.</p>
<p class='clParInd'><span class='clNumRed'>07</span>Or quando udrete guerre e rumori di guerre, non vi turbate; è necessario che ciò avvenga, ma non sarà ancora la fine.</p>
<p class='clParInd'><span class='clNumRed'>08</span>Poiché si leverà nazione contro nazione e regno contro regno: vi saranno terremoti in varî luoghi; vi saranno carestie. Questo non sarà che un principio di dolori.</p>
<p class='clParInd'><span class='clNumRed'>09</span>Or badate a voi stessi! Vi daranno in man de’ tribunali e sarete battuti nelle sinagoghe e sarete fatti comparire davanti a governatori e re, per cagion mia, affinché ciò serva loro di testimonianza.</p>
<p class='clParInd'><span class='clNumRed'>10</span>E prima convien che fra tutte le genti sia predicato l’evangelo.</p>
<p class='clParInd'><span class='clNumRed'>11</span>E quando vi meneranno per mettervi nelle loro mani, non state innanzi in sollecitudine di ciò che avrete a dire, ma dite quel che vi sarà dato in quell’ora; perché non siete voi che parlate, ma lo Spirito Santo.</p>
<p class='clParInd'><span class='clNumRed'>12</span>E il fratello darà il fratello alla morte, e il padre il figliuolo; e i figliuoli si leveranno contro i genitori e li faranno morire.</p>
<p class='clParInd'><span class='clNumRed'>13</span>E sarete odiati da tutti a cagion del mio nome; ma chi avrà sostenuto sino alla fine, sarà salvato.</p>
<p class='clParInd'><span class='clNumRed'>14</span>Quando poi avrete veduta l’abominazione della desolazione posta là dove non si conviene (chi legge pongavi mente), allora quelli che saranno nella Giudea, fuggano ai monti;</p>
<p class='clParInd'><span class='clNumRed'>15</span>e chi sarà sulla terrazza non scenda e non entri in casa sua per toglierne cosa alcuna;</p>
<p class='clParInd'><span class='clNumRed'>16</span>e chi sarà nel campo non torni indietro a prender la sua veste.</p>
<p class='clParInd'><span class='clNumRed'>17</span>Or guai alle donne che saranno incinte ed a quelle che allatteranno in que’ giorni!</p>
<p class='clParInd'><span class='clNumRed'>18</span>E pregate che ciò non avvenga d’inverno!</p>
<p class='clParInd'><span class='clNumRed'>19</span>Poiché quelli saranno giorni di tale tribolazione, che non v’è stata l’uguale dal principio del mondo che Dio ha creato, fino ad ora, né mai più vi sarà.</p>
<p class='clParInd'><span class='clNumRed'>20</span>E se il Signore non avesse abbreviato que’ giorni, nessuno scamperebbe; ma a cagion dei suoi proprî eletti, egli ha abbreviato que’ giorni.</p>
<p class='clParInd'><span class='clNumRed'>21</span>E allora, se alcuno vi dice: "Il Cristo eccolo qui, eccolo là", non lo credete;</p>
<p class='clParInd'><span class='clNumRed'>22</span>perché sorgeranno falsi cristi e falsi profeti, e faranno segni e prodigî per sedurre, se fosse possibile, anche gli eletti.</p>
<p class='clParInd'><span class='clNumRed'>23</span>Ma voi, state attenti; io v’ho predetta ogni cosa.</p>
<p class='clParInd'><span class='clNumRed'>24</span>Ma in que’ giorni, dopo quella tribolazione, il sole si oscurerà e la luna non darà il suo splendore;</p>
<p class='clParInd'><span class='clNumRed'>25</span>e le stelle cadranno dal cielo e le potenze che son nei cieli saranno scrollate.</p>
<p class='clParInd'><span class='clNumRed'>26</span>E allora si vedrà il Figliuol dell’uomo venir sulle nuvole con gran potenza e gloria.</p>
<p class='clParInd'><span class='clNumRed'>27</span>Ed egli allora manderà gli angeli e raccoglierà i suoi eletti dai quattro venti, dall’estremo della terra all’estremo del cielo.</p>
<p class='clParInd'><span class='clNumRed'>28</span>Or imparate dal fico questa similitudine: Quando già i suoi rami si fanno teneri e metton le foglie, voi sapete che l’estate è vicina.</p>
<p class='clParInd'><span class='clNumRed'>29</span>Così anche voi, quando vedrete avvenir queste cose, sappiate ch’egli è vicino, alle porte.</p>
<p class='clParInd'><span class='clNumRed'>30</span>In verità io vi dico che questa generazione non passerà prima che tutte queste cose siano avvenute.</p>
<p class='clParInd'><span class='clNumRed'>31</span>Il cielo e la terra passeranno, ma le mie parole non passeranno.</p>
<p class='clParInd'><span class='clNumRed'>32</span>Ma quant’è a quel giorno ed a quell’ora, nessuno li sa, neppur gli angeli nel cielo, né il Figliuolo, ma solo il Padre.</p>
<p class='clParInd'><span class='clNumRed'>33</span>State in guardia, vegliate, poiché non sapete quando sarà quel tempo.</p>
<p class='clParInd'><span class='clNumRed'>34</span>Egli è come se un uomo, andando in viaggio, lasciasse la sua casa e ne desse la potestà ai suoi servitori, a ciascuno il compito suo, e al portinaio comandasse di vegliare.</p>
<p class='clParInd'><span class='clNumRed'>35</span>Vegliate dunque perché non sapete quando viene il padron di casa: se a sera, a mezzanotte, o al cantar del gallo o la mattina;</p>
<p class='clParInd'><span class='clNumRed'>36</span>che talora, venendo egli all’improvviso, non vi trovi addormentati.</p>
<p class='clParInd'><span class='clNumRed'>37</span>Ora, quel che dico a voi, lo dico a tutti: Vegliate.</p>


</div>
</div>
</body>
</html>
