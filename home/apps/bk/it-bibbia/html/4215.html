<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>La Bibbia</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../mp3/4215.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4214.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4216.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>

<h1>Luca 15</h1>

<p class='clParInd'><span class='clNumRed'>01</span>Or tutti i pubblicani e i peccatori s’accostavano a lui per udirlo.</p>
<p class='clParInd'><span class='clNumRed'>02</span>E così i Farisei come gli scribi mormoravano, dicendo: Costui accoglie i peccatori e mangia con loro.</p>
<p class='clParInd'><span class='clNumRed'>03</span>Ed egli disse loro questa parabola:</p>
<p class='clParInd'><span class='clNumRed'>04</span>Chi è l’uomo fra voi, che, avendo cento pecore, se ne perde una, non lasci le novantanove nel deserto e non vada dietro alla perduta finché non l’abbia ritrovata?</p>
<p class='clParInd'><span class='clNumRed'>05</span>E trovatala, tutto allegro se la mette sulle spalle;</p>
<p class='clParInd'><span class='clNumRed'>06</span>e giunto a casa, chiama assieme gli amici e i vicini, e dice loro: Rallegratevi meco, perché ho ritrovato la mia pecora ch’era perduta.</p>
<p class='clParInd'><span class='clNumRed'>07</span>Io vi dico che così vi sarà in cielo più allegrezza per un solo peccatore che si ravvede, che per novantanove giusti i quali non han bisogno di ravvedimento.</p>
<p class='clParInd'><span class='clNumRed'>08</span>Ovvero, qual’è la donna che avendo dieci dramme, se ne perde una, non accenda un lume e non spazzi la casa e non cerchi con cura finché non l’abbia ritrovata?</p>
<p class='clParInd'><span class='clNumRed'>09</span>E quando l’ha trovata, chiama assieme le amiche e le vicine, dicendo: Rallegratevi meco, perché ho ritrovato la dramma che avevo perduta.</p>
<p class='clParInd'><span class='clNumRed'>10</span>Così, vi dico, v’è allegrezza dinanzi agli angeli di Dio per un solo peccatore che si ravvede.</p>
<p class='clParInd'><span class='clNumRed'>11</span>Disse ancora: Un uomo avea due figliuoli;</p>
<p class='clParInd'><span class='clNumRed'>12</span>e il più giovane di loro disse al padre: Padre, dammi la parte de’ beni che mi tocca. Ed egli spartì fra loro i beni.</p>
<p class='clParInd'><span class='clNumRed'>13</span>E di lì a poco, il figliuolo più giovane, messa insieme ogni cosa, se ne partì per un paese lontano, e quivi dissipò la sua sostanza, vivendo dissolutamente.</p>
<p class='clParInd'><span class='clNumRed'>14</span>E quand’ebbe speso ogni cosa, una gran carestia sopravvenne in quel paese, sicché egli cominciò ad esser nel bisogno.</p>
<p class='clParInd'><span class='clNumRed'>15</span>E andò, e si mise con uno degli abitanti di quel paese, il quale lo mandò ne’ suoi campi, a pasturare i porci.</p>
<p class='clParInd'><span class='clNumRed'>16</span>Ed egli avrebbe bramato empirsi il corpo de’ baccelli che i porci mangiavano, ma nessuno gliene dava.</p>
<p class='clParInd'><span class='clNumRed'>17</span>Ma rientrato in sé, disse: Quanti servi di mio padre hanno pane in abbondanza, ed io qui mi muoio di fame!</p>
<p class='clParInd'><span class='clNumRed'>18</span>Io mi leverò e me n’andrò a mio padre, e gli dirò: Padre, ho peccato contro il cielo e contro te:</p>
<p class='clParInd'><span class='clNumRed'>19</span>non son più degno d’esser chiamato tuo figliuolo; trattami come uno de’ tuoi servi.</p>
<p class='clParInd'><span class='clNumRed'>20</span>Egli dunque si levò e venne a suo padre; ma mentr’egli era ancora lontano, suo padre lo vide e fu mosso a compassione, e corse, e gli si gettò al collo, e lo baciò e ribaciò.</p>
<p class='clParInd'><span class='clNumRed'>21</span>E il figliuolo gli disse: Padre, ho peccato contro il cielo e contro te; non son più degno d’esser chiamato tuo figliuolo.</p>
<p class='clParInd'><span class='clNumRed'>22</span>Ma il padre disse ai suoi servitori: Presto, portate qua la veste più bella e rivestitelo, e mettetegli un anello al dito e de’ calzari a’ piedi;</p>
<p class='clParInd'><span class='clNumRed'>23</span>e menate fuori il vitello ingrassato, ammazzatelo, e mangiamo e rallegriamoci,</p>
<p class='clParInd'><span class='clNumRed'>24</span>perché questo mio figliuolo era morto, ed è tornato a vita; era perduto, ed è stato ritrovato. E si misero a far gran festa.</p>
<p class='clParInd'><span class='clNumRed'>25</span>Or il figliuolo maggiore era a’ campi; e come tornando fu vicino alla casa, udì la musica e le danze.</p>
<p class='clParInd'><span class='clNumRed'>26</span>E chiamato a sé uno de’ servitori, gli domandò che cosa ciò volesse dire.</p>
<p class='clParInd'><span class='clNumRed'>27</span>Quello gli disse: È giunto tuo fratello, e tuo padre ha ammazzato il vitello ingrassato, perché l’ha riavuto sano e salvo.</p>
<p class='clParInd'><span class='clNumRed'>28</span>Ma egli si adirò e non volle entrare; onde suo padre uscì fuori e lo pregava d’entrare.</p>
<p class='clParInd'><span class='clNumRed'>29</span>Ma egli, rispondendo, disse al padre: Ecco, da tanti anni ti servo, e non ho mai trasgredito un tuo comando; a me però non hai mai dato neppure un capretto da far festa con i miei amici;</p>
<p class='clParInd'><span class='clNumRed'>30</span>ma quando è venuto questo tuo figliuolo che ha divorato i tuoi beni con le meretrici, tu hai ammazzato per lui il vitello ingrassato.</p>
<p class='clParInd'><span class='clNumRed'>31</span>E il padre gli disse: Figliuolo, tu sei sempre meco, ed ogni cosa mia è tua;</p>
<p class='clParInd'><span class='clNumRed'>32</span>ma bisognava far festa e rallegrarsi, perché questo tuo fratello era morto, ed è tornato a vita; era perduto, ed è stato ritrovato.</p>


</div>
</div>
</body>
</html>
