<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>La Bibbia</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../sounds/4007.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4006.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4008.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>

<h1>Matteo 07</h1>

<p class='clParInd'><span class='clNumRed'>01</span>Non giudicate, acciocché non siate giudicati;</p>
<p class='clParInd'><span class='clNumRed'>02</span>perché col giudicio col quale giudicate, sarete giudicati; e con la misura onde misurate, sarà misurato a voi.</p>
<p class='clParInd'><span class='clNumRed'>03</span>E perché guardi tu il bruscolo che è nell’occhio del tuo fratello, mentre non iscorgi la trave che è nell’occhio tuo?</p>
<p class='clParInd'><span class='clNumRed'>04</span>Ovvero, come potrai tu dire al tuo fratello: Lascia ch’io ti tragga dall’occhio il bruscolo, mentre ecco la trave è nell’occhio tuo?</p>
<p class='clParInd'><span class='clNumRed'>05</span>Ipocrita, trai prima dall’occhio tuo la trave, e allora ci vedrai bene per trarre il bruscolo dall’occhio del tuo fratello.</p>
<p class='clParInd'><span class='clNumRed'>06</span>Non date ciò ch’è santo ai cani e non gettate le vostre perle dinanzi ai porci, che talora non le pestino co’ piedi e rivolti contro a voi non vi sbranino.</p>
<p class='clParInd'><span class='clNumRed'>07</span>Chiedete e vi sarà dato; cercate e troverete; picchiate e vi sarà aperto;</p>
<p class='clParInd'><span class='clNumRed'>08</span>perché chiunque chiede riceve; chi cerca trova, e sarà aperto a chi picchia.</p>
<p class='clParInd'><span class='clNumRed'>09</span>E qual è l’uomo fra voi, il quale, se il figliuolo gli chiede un pane gli dia una pietra?</p>
<p class='clParInd'><span class='clNumRed'>10</span>Oppure se gli chiede un pesce gli dia un serpente?</p>
<p class='clParInd'><span class='clNumRed'>11</span>Se dunque voi che siete malvagi, sapete dar buoni doni ai vostri figliuoli, quanto più il Padre vostro che è ne’ cieli darà Egli cose buone a coloro che gliele domandano!</p>
<p class='clParInd'><span class='clNumRed'>12</span>Tutte le cose dunque che voi volete che gli uomini vi facciano, fatele anche voi a loro; perché questa è la legge ed i profeti.</p>
<p class='clParInd'><span class='clNumRed'>13</span>Entrate per la porta stretta, poiché larga è la porta e spaziosa la via che mena alla perdizione, e molti son quelli che entran per essa.</p>
<p class='clParInd'><span class='clNumRed'>14</span>Stretta invece è la porta ed angusta la via che mena alla vita, e pochi son quelli che la trovano.</p>
<p class='clParInd'><span class='clNumRed'>15</span>Guardatevi dai falsi profeti i quali vengono a voi in vesti da pecore, ma dentro son lupi rapaci.</p>
<p class='clParInd'><span class='clNumRed'>16</span>Voi li riconoscerete dai loro frutti. Si colgon forse delle uve dalle spine, o de’ fichi dai triboli?</p>
<p class='clParInd'><span class='clNumRed'>17</span>Così, ogni albero buono fa frutti buoni; ma l’albero cattivo fa frutti cattivi.</p>
<p class='clParInd'><span class='clNumRed'>18</span>Un albero buono non può far frutti cattivi, né un albero cattivo far frutti buoni.</p>
<p class='clParInd'><span class='clNumRed'>19</span>Ogni albero che non fa buon frutto, è tagliato e gettato nel fuoco.</p>
<p class='clParInd'><span class='clNumRed'>20</span>Voi li riconoscerete dunque dai loro frutti.</p>
<p class='clParInd'><span class='clNumRed'>21</span>Non chiunque mi dice: Signore, Signore, entrerà nel regno de’ cieli, ma chi fa la volontà del Padre mio che è ne’ cieli.</p>
<p class='clParInd'><span class='clNumRed'>22</span>Molti mi diranno in quel giorno: Signore, Signore, non abbiam noi profetizzato in nome tuo, e in nome tuo cacciato demonî, e fatte in nome tuo molte opere potenti?</p>
<p class='clParInd'><span class='clNumRed'>23</span>E allora dichiarerò loro: Io non vi conobbi mai; dipartitevi da me, voi tutti operatori d’iniquità.</p>
<p class='clParInd'><span class='clNumRed'>24</span>Perciò chiunque ode queste mie parole e le mette in pratica sarà paragonato ad un uomo avveduto che ha edificata la sua casa sopra la roccia.</p>
<p class='clParInd'><span class='clNumRed'>25</span>E la pioggia è caduta, e son venuti i torrenti, e i venti hanno soffiato e hanno investito quella casa; ma ella non è caduta, perché era fondata sulla roccia.</p>
<p class='clParInd'><span class='clNumRed'>26</span>E chiunque ode queste mie parole e non le mette in pratica sarà paragonato ad un uomo stolto che ha edificata la sua casa sulla rena.</p>
<p class='clParInd'><span class='clNumRed'>27</span>E la pioggia è caduta, e son venuti i torrenti, e i venti hanno soffiato ed hanno fatto impeto contro quella casa; ed ella è caduta, e la sua ruina è stata grande.</p>
<p class='clParInd'><span class='clNumRed'>28</span>Ed avvenne che quando Gesù ebbe finiti questi discorsi, le turbe stupivano del suo insegnamento,</p>
<p class='clParInd'><span class='clNumRed'>29</span>perch’egli le ammaestrava come avendo autorità, e non come i loro scribi.</p>


</div>
</div>
</body>
</html>
