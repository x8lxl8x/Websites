<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>La Bibbia</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../sounds/4013.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4012.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4014.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>

<h1>Matteo 13</h1>

<p class='clParInd'><span class='clNumRed'>01</span>In quel giorno Gesù, uscito di casa, si pose a sedere presso al mare;</p>
<p class='clParInd'><span class='clNumRed'>02</span>e molte turbe si raunarono attorno a lui; talché egli, montato in una barca, vi sedette; e tutta la moltitudine stava sulla riva.</p>
<p class='clParInd'><span class='clNumRed'>03</span>Ed egli insegnò loro molte cose in parabole, dicendo:</p>
<p class='clParInd'><span class='clNumRed'>04</span>Ecco, il seminatore uscì a seminare. E mentre seminava, una parte del seme cadde lungo la strada; gli uccelli vennero e la mangiarono.</p>
<p class='clParInd'><span class='clNumRed'>05</span>E un’altra cadde ne’ luoghi rocciosi ove non avea molta terra; e subito spuntò, perché non avea terreno profondo;</p>
<p class='clParInd'><span class='clNumRed'>06</span>ma, levatosi il sole, fu riarsa; e perché non avea radice, si seccò.</p>
<p class='clParInd'><span class='clNumRed'>07</span>E un’altra cadde sulle spine; e le spine crebbero e l’affogarono.</p>
<p class='clParInd'><span class='clNumRed'>08</span>E un’altra cadde nella buona terra e portò frutto, dando qual cento, qual sessanta, qual trenta per uno.</p>
<p class='clParInd'><span class='clNumRed'>09</span>Chi ha orecchi da udire oda.</p>
<p class='clParInd'><span class='clNumRed'>10</span>Allora i discepoli, accostatisi, gli dissero: Perché parli loro in parabole?</p>
<p class='clParInd'><span class='clNumRed'>11</span>Ed egli rispose loro: Perché a voi è dato di conoscere i misteri del regno dei cieli; ma a loro non è dato.</p>
<p class='clParInd'><span class='clNumRed'>12</span>Perché a chiunque ha, sarà dato, e sarà nell’abbondanza; ma a chiunque non ha, sarà tolto anche quello che ha.</p>
<p class='clParInd'><span class='clNumRed'>13</span>Perciò parlo loro in parabole, perché, vedendo, non vedono; e udendo, non odono e non intendono.</p>
<p class='clParInd'><span class='clNumRed'>14</span>E s’adempie in loro la profezia d’Isaia che dice: Udrete co’ vostri orecchi e non intenderete; guarderete co’ vostri occhi e non vedrete;</p>
<p class='clParInd'><span class='clNumRed'>15</span>perché il cuore di questo popolo s’è fatto insensibile, son divenuti duri d’orecchi ed hanno chiuso gli occhi, che talora non veggano con gli occhi e non odano con gli orecchi e non intendano col cuore e non si convertano, ed io non li guarisca.</p>
<p class='clParInd'><span class='clNumRed'>16</span>Ma beati gli occhi vostri perché veggono; ed i vostri orecchi, perché odono!</p>
<p class='clParInd'><span class='clNumRed'>17</span>Poiché in verità io vi dico che molti profeti e giusti desiderarono di vedere le cose che voi vedete, e non le videro; e di udire le cose che voi udite, e non le udirono.</p>
<p class='clParInd'><span class='clNumRed'>18</span>Voi dunque ascoltate che cosa significhi la parabola del seminatore:</p>
<p class='clParInd'><span class='clNumRed'>19</span>Tutte le volte che uno ode la parola del Regno e non la intende, viene il maligno e porta via quel ch’è stato seminato nel cuore di lui: questi è colui che ha ricevuto la semenza lungo la strada.</p>
<p class='clParInd'><span class='clNumRed'>20</span>E quegli che ha ricevuto la semenza in luoghi rocciosi, è colui che ode la Parola e subito la riceve con allegrezza;</p>
<p class='clParInd'><span class='clNumRed'>21</span>però non ha radice in sé, ma è di corta durata; e quando venga tribolazione o persecuzione a cagion della Parola, è subito scandalizzato.</p>
<p class='clParInd'><span class='clNumRed'>22</span>E quegli che ha ricevuto la semenza fra le spine, è colui che ode la Parola; poi le cure mondane e l’inganno delle ricchezze affogano la Parola, e così riesce infruttuosa.</p>
<p class='clParInd'><span class='clNumRed'>23</span>Ma quei che ha ricevuto la semenza in buona terra, è colui che ode la Parola e l’intende; che porta del frutto e rende l’uno il cento, l’altro il sessanta e l’altro il trenta.</p>
<p class='clParInd'><span class='clNumRed'>24</span>Egli propose loro un’altra parabola, dicendo: Il regno de’ cieli è simile ad un uomo che ha seminato buona semenza nel suo campo.</p>
<p class='clParInd'><span class='clNumRed'>25</span>Ma mentre gli uomini dormivano, venne il suo nemico e seminò delle zizzanie in mezzo al grano e se ne andò.</p>
<p class='clParInd'><span class='clNumRed'>26</span>E quando l’erba fu nata ed ebbe fatto frutto, allora apparvero anche le zizzanie.</p>
<p class='clParInd'><span class='clNumRed'>27</span>E i servitori del padron di casa vennero a dirgli: Signore, non hai tu seminato buona semenza nel tuo campo? Come mai, dunque, c’è della zizzania?</p>
<p class='clParInd'><span class='clNumRed'>28</span>Ed egli disse loro: Un nemico ha fatto questo. E i servitori gli dissero: Vuoi tu che l’andiamo a cogliere?</p>
<p class='clParInd'><span class='clNumRed'>29</span>Ma egli rispose: No, che talora, cogliendo le zizzanie, non sradichiate insiem con esse il grano.</p>
<p class='clParInd'><span class='clNumRed'>30</span>Lasciate che ambedue crescano assieme fino alla mietitura; e al tempo della mietitura, io dirò ai mietitori: Cogliete prima le zizzanie, e legatele in fasci per bruciarle; ma il grano, raccoglietelo nel mio granaio.</p>
<p class='clParInd'><span class='clNumRed'>31</span>Egli propose loro un’altra parabola, dicendo: Il regno de’ cieli è simile ad un granel di senapa che un uomo prende e semina nel suo campo.</p>
<p class='clParInd'><span class='clNumRed'>32</span>Esso è bene il più piccolo di tutti i semi; ma quando è cresciuto, è maggiore de’ legumi e diviene albero; tanto che gli uccelli del cielo vengono a ripararsi tra i suoi rami.</p>
<p class='clParInd'><span class='clNumRed'>33</span>Disse loro un’altra parabola: Il regno de’ cieli è simile al lievito che una donna prende e nasconde in tre staia di farina, finché la pasta sia tutta lievitata.</p>
<p class='clParInd'><span class='clNumRed'>34</span>Tutte queste cose disse Gesù in parabole alle turbe e senza parabola non diceva loro nulla,</p>
<p class='clParInd'><span class='clNumRed'>35</span>affinché si adempisse quel ch’era stato detto per mezzo del profeta: Aprirò in parabole la mia bocca; esporrò cose occulte fin dalla fondazione del mondo.</p>
<p class='clParInd'><span class='clNumRed'>36</span>Allora Gesù, lasciate le turbe, tornò a casa; e i suoi discepoli gli s’accostarono, dicendo: Spiegaci la parabola delle zizzanie del campo.</p>
<p class='clParInd'><span class='clNumRed'>37</span>Ed egli, rispondendo, disse loro: Colui che semina la buona semenza, è il Figliuol dell’uomo;</p>
<p class='clParInd'><span class='clNumRed'>38</span>il campo è il mondo; la buona semenza sono i figliuoli del Regno; le zizzanie sono i figliuoli del maligno;</p>
<p class='clParInd'><span class='clNumRed'>39</span>il nemico che le ha seminate, è il diavolo; la mietitura è la fine dell’età presente; i mietitori sono angeli.</p>
<p class='clParInd'><span class='clNumRed'>40</span>Come dunque si raccolgono le zizzanie e si bruciano col fuoco, così avverrà alla fine dell’età presente.</p>
<p class='clParInd'><span class='clNumRed'>41</span>Il Figliuol dell’uomo manderà i suoi angeli che raccoglieranno dal suo regno tutti gli scandali e tutti gli operatori d’iniquità,</p>
<p class='clParInd'><span class='clNumRed'>42</span>e li getteranno nella fornace del fuoco. Quivi sarà il pianto e lo stridor de’ denti.</p>
<p class='clParInd'><span class='clNumRed'>43</span>Allora i giusti risplenderanno come il sole nel regno del Padre loro. Chi ha orecchi, oda.</p>
<p class='clParInd'><span class='clNumRed'>44</span>Il regno de’ cieli è simile ad un tesoro nascosto nel campo, che un uomo, dopo averlo trovato, nasconde; e per l’allegrezza che ne ha, va e vende tutto quello che ha, e compra quel campo.</p>
<p class='clParInd'><span class='clNumRed'>45</span>Il regno de’ cieli è anche simile ad un mercante che va in cerca di belle perle;</p>
<p class='clParInd'><span class='clNumRed'>46</span>e trovata una perla di gran prezzo, se n’è andato, ha venduto tutto quel che aveva, e l’ha comperata.</p>
<p class='clParInd'><span class='clNumRed'>47</span>Il regno de’ cieli è anche simile ad una rete che, gettata in mare, ha raccolto ogni sorta di pesci;</p>
<p class='clParInd'><span class='clNumRed'>48</span>quando è piena, i pescatori la traggono a riva; e, postisi a sedere, raccolgono il buono in vasi, e buttano via quel che non val nulla.</p>
<p class='clParInd'><span class='clNumRed'>49</span>Così avverrà alla fine dell’età presente. Verranno gli angeli, e toglieranno i malvagi di mezzo ai giusti,</p>
<p class='clParInd'><span class='clNumRed'>50</span>e li getteranno nella fornace del fuoco. Ivi sarà il pianto e lo stridor de’ denti.</p>
<p class='clParInd'><span class='clNumRed'>51</span>Avete intese tutte queste cose? Essi gli risposero: Sì.</p>
<p class='clParInd'><span class='clNumRed'>52</span>Allora disse loro: Per questo, ogni scriba ammaestrato pel regno de’ cieli è simile ad un padron di casa il quale trae fuori dal suo tesoro cose nuove e cose vecchie.</p>
<p class='clParInd'><span class='clNumRed'>53</span>Or quando Gesù ebbe finite queste parabole, partì di là.</p>
<p class='clParInd'><span class='clNumRed'>54</span>E recatosi nella sua patria, li ammaestrava nella lor sinagoga, talché stupivano e dicevano: Onde ha costui questa sapienza e queste opere potenti?</p>
<p class='clParInd'><span class='clNumRed'>55</span>Non è questi il figliuol del falegname? Sua madre non si chiama ella Maria, e i suoi fratelli, Giacomo, Giuseppe, Simone e Giuda?</p>
<p class='clParInd'><span class='clNumRed'>56</span>E le sue sorelle non sono tutte fra noi? Donde dunque vengono a lui tutte queste cose?</p>
<p class='clParInd'><span class='clNumRed'>57</span>E si scandalizzavano di lui. Ma Gesù disse loro: Un profeta non è sprezzato che nella sua patria e in casa sua.</p>
<p class='clParInd'><span class='clNumRed'>58</span>E non fece quivi molte opere potenti a cagione della loro incredulità.</p>


</div>
</div>
</body>
</html>
