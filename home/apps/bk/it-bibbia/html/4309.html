<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>La Bibbia</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../mp3/4309.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4308.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4310.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>

<h1>Giovanni 09</h1>

<p class='clParInd'><span class='clNumRed'>01</span>E passando vide un uomo ch’era cieco fin dalla nascita.</p>
<p class='clParInd'><span class='clNumRed'>02</span>E i suoi discepoli lo interrogarono, dicendo: Maestro, chi ha peccato, lui o i suoi genitori, perché sia nato cieco?</p>
<p class='clParInd'><span class='clNumRed'>03</span>Gesù rispose: Né lui peccò, né i suoi genitori; ma è così, affinché le opere di Dio siano manifestate in lui.</p>
<p class='clParInd'><span class='clNumRed'>04</span>Bisogna che io compia le opere di Colui che mi ha mandato, mentre è giorno; la notte viene in cui nessuno può operare.</p>
<p class='clParInd'><span class='clNumRed'>05</span>Mentre sono nel mondo, io son la luce del mondo.</p>
<p class='clParInd'><span class='clNumRed'>06</span>Detto questo, sputò in terra, fece del fango con la saliva e ne spalmò gli occhi del cieco,</p>
<p class='clParInd'><span class='clNumRed'>07</span>e gli disse: Va’, lavati nella vasca di Siloe (che significa: mandato). Egli dunque andò e si lavò, e tornò che ci vedeva.</p>
<p class='clParInd'><span class='clNumRed'>08</span>Perciò i vicini e quelli che per l’innanzi l’avean veduto, perché era mendicante, dicevano: Non è egli quello che stava seduto a chieder l’elemosina?</p>
<p class='clParInd'><span class='clNumRed'>09</span>Gli uni dicevano: È lui. Altri dicevano: No, ma gli somiglia. Egli diceva: Son io.</p>
<p class='clParInd'><span class='clNumRed'>10</span>Allora essi gli domandarono: Com’è che ti sono stati aperti gli occhi?</p>
<p class='clParInd'><span class='clNumRed'>11</span>Egli rispose: Quell’uomo che si chiama Gesù, fece del fango, me ne spalmò gli occhi e mi disse: Vattene a Siloe e lavati. Io quindi sono andato, e mi son lavato e ho ricuperato la vista.</p>
<p class='clParInd'><span class='clNumRed'>12</span>Ed essi gli dissero: Dov’è costui? Egli rispose: Non so.</p>
<p class='clParInd'><span class='clNumRed'>13</span>Menarono a’ Farisei colui ch’era stato cieco.</p>
<p class='clParInd'><span class='clNumRed'>14</span>Or era in giorno di sabato che Gesù avea fatto il fango e gli avea aperto gli occhi.</p>
<p class='clParInd'><span class='clNumRed'>15</span>I Farisei dunque gli domandaron di nuovo anch’essi com’egli avesse ricuperata la vista. Ed egli disse loro: Egli mi ha messo del fango sugli occhi, mi son lavato, e ci veggo.</p>
<p class='clParInd'><span class='clNumRed'>16</span>Perciò alcuni dei Farisei dicevano: Quest’uomo non è da Dio perché non osserva il sabato. Ma altri dicevano: Come può un uomo peccatore far tali miracoli? E v’era disaccordo fra loro.</p>
<p class='clParInd'><span class='clNumRed'>17</span>Essi dunque dissero di nuovo al cieco: E tu, che dici di lui, dell’averti aperto gli occhi? Egli rispose: È un profeta.</p>
<p class='clParInd'><span class='clNumRed'>18</span>I Giudei dunque non credettero di lui che fosse stato cieco e avesse ricuperata la vista, finché non ebbero chiamato i genitori di colui che avea ricuperata la vista,</p>
<p class='clParInd'><span class='clNumRed'>19</span>e li ebbero interrogati così: È questo il vostro figliuolo che dite esser nato cieco? Com’è dunque che ora ci vede?</p>
<p class='clParInd'><span class='clNumRed'>20</span>I suoi genitori risposero: Sappiamo che questo è nostro figliuolo, e che è nato cieco;</p>
<p class='clParInd'><span class='clNumRed'>21</span>ma come ora ci veda, non sappiamo; né sappiamo chi gli abbia aperti gli occhi; domandatelo a lui; egli è d’età; parlerà lui di sé.</p>
<p class='clParInd'><span class='clNumRed'>22</span>Questo dissero i suoi genitori perché avean paura de’ Giudei; poiché i Giudei avean già stabilito che se uno riconoscesse Gesù come Cristo, fosse espulso dalla sinagoga.</p>
<p class='clParInd'><span class='clNumRed'>23</span>Per questo dissero i suoi genitori: Egli è d’età, domandatelo a lui.</p>
<p class='clParInd'><span class='clNumRed'>24</span>Essi dunque chiamarono per la seconda volta l’uomo ch’era stato cieco, e gli dissero: Da’ gloria a Dio! Noi sappiamo che quell’uomo è un peccatore.</p>
<p class='clParInd'><span class='clNumRed'>25</span>Egli rispose: S’egli sia un peccatore, non so, una cosa so, che ero cieco e ora ci vedo.</p>
<p class='clParInd'><span class='clNumRed'>26</span>Essi allora gli dissero: Che ti fece egli? Come t’aprì gli occhi?</p>
<p class='clParInd'><span class='clNumRed'>27</span>Egli rispose loro: Ve l’ho già detto e voi non avete ascoltato; perché volete udirlo di nuovo? Volete forse anche voi diventar suoi discepoli?</p>
<p class='clParInd'><span class='clNumRed'>28</span>Essi l’ingiuriarono e dissero: Sei tu discepolo di costui; ma noi siam discepoli di Mosè.</p>
<p class='clParInd'><span class='clNumRed'>29</span>Noi sappiamo che a Mosè Dio ha parlato; ma quant’è a costui, non sappiamo di dove sia.</p>
<p class='clParInd'><span class='clNumRed'>30</span>Quell’uomo rispose e disse loro: Questo poi è strano: che voi non sappiate di dove sia; eppure, m’ha aperto gli occhi!</p>
<p class='clParInd'><span class='clNumRed'>31</span>Si sa che Dio non esaudisce i peccatori; ma se uno è pio verso Dio e fa la sua volontà, quello egli esaudisce.</p>
<p class='clParInd'><span class='clNumRed'>32</span>Da che mondo è mondo non s’è mai udito che uno abbia aperto gli occhi ad un cieco nato.</p>
<p class='clParInd'><span class='clNumRed'>33</span>Se quest’uomo non fosse da Dio, non potrebbe far nulla.</p>
<p class='clParInd'><span class='clNumRed'>34</span>Essi risposero e gli dissero: Tu sei tutto quanto nato nel peccato e insegni a noi? E lo cacciaron fuori.</p>
<p class='clParInd'><span class='clNumRed'>35</span>Gesù udì che l’avean cacciato fuori; e trovatolo gli disse: Credi tu nel Figliuol di Dio?</p>
<p class='clParInd'><span class='clNumRed'>36</span>Colui rispose: E chi è egli, Signore, perché io creda in lui?</p>
<p class='clParInd'><span class='clNumRed'>37</span>Gesù gli disse: Tu l’hai già veduto; e quei che parla teco, è lui.</p>
<p class='clParInd'><span class='clNumRed'>38</span>Ed egli disse: Signore, io credo. E gli si prostrò dinanzi.</p>
<p class='clParInd'><span class='clNumRed'>39</span>E Gesù disse: Io son venuto in questo mondo per fare un giudizio, affinché quelli che non vedono vedano, e quelli che vedono diventino ciechi.</p>
<p class='clParInd'><span class='clNumRed'>40</span>E quelli de’ Farisei che eran con lui udirono queste cose e gli dissero: Siamo ciechi anche noi?</p>
<p class='clParInd'><span class='clNumRed'>41</span>Gesù rispose loro: Se foste ciechi, non avreste alcun peccato; ma siccome dite: Noi vediamo, il vostro peccato rimane.</p>


</div>
</div>
</body>
</html>
