<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>La Bibbia</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../sounds/4318.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4317.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4319.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>

<h1>Giovanni 18</h1>

<p class='clParInd'><span class='clNumRed'>01</span>Dette queste cose, Gesù uscì co’ suoi discepoli di là dal torrente Chedron, dov’era un orto, nel quale egli entrò co’ suoi discepoli.</p>
<p class='clParInd'><span class='clNumRed'>02</span>Or Giuda, che lo tradiva, conosceva anch’egli quel luogo, perché Gesù s’era molte volte ritrovato là coi suoi discepoli.</p>
<p class='clParInd'><span class='clNumRed'>03</span>Giuda dunque, presa la coorte e delle guardie mandate dai capi sacerdoti e dai Farisei, venne là con lanterne e torce ed armi.</p>
<p class='clParInd'><span class='clNumRed'>04</span>Onde Gesù, ben sapendo tutto quel che stava per accadergli, uscì e chiese loro: Chi cercate?</p>
<p class='clParInd'><span class='clNumRed'>05</span>Gli risposero: Gesù il Nazareno! Gesù disse loro: Son io. E Giuda, che lo tradiva, era anch’egli là con loro.</p>
<p class='clParInd'><span class='clNumRed'>06</span>Come dunque ebbe detto loro: ‘Son io’, indietreggiarono e caddero in terra.</p>
<p class='clParInd'><span class='clNumRed'>07</span>Egli dunque domandò loro di nuovo: Chi cercate? Ed essi dissero: Gesù il Nazareno.</p>
<p class='clParInd'><span class='clNumRed'>08</span>Gesù rispose: V’ho detto che son io; se dunque cercate me, lasciate andar questi.</p>
<p class='clParInd'><span class='clNumRed'>09</span>E ciò affinché s’adempisse la parola ch’egli avea detta: Di quelli che tu m’hai dato, non ne ho perduto alcuno.</p>
<p class='clParInd'><span class='clNumRed'>10</span>Allora Simon Pietro, che avea una spada, la trasse, e percosse il servo del sommo sacerdote, e gli recise l’orecchio destro. Quel servo avea nome Malco.</p>
<p class='clParInd'><span class='clNumRed'>11</span>Per il che Gesù disse a Pietro: Rimetti la spada nel fodero; non berrò io il calice che il Padre mi ha dato?</p>
<p class='clParInd'><span class='clNumRed'>12</span>La coorte dunque e il tribuno e le guardie de’ Giudei, presero Gesù e lo legarono,</p>
<p class='clParInd'><span class='clNumRed'>13</span>e lo menaron prima da Anna, perché era suocero di Caiàfa, il quale era sommo sacerdote di quell’anno.</p>
<p class='clParInd'><span class='clNumRed'>14</span>Or Caiàfa era quello che avea consigliato a’ Giudei esser cosa utile che un uomo solo morisse per il popolo.</p>
<p class='clParInd'><span class='clNumRed'>15</span>Or Simon Pietro e un altro discepolo seguivano Gesù; e quel discepolo era noto al sommo sacerdote, ed entrò con Gesù nella corte del sommo sacerdote;</p>
<p class='clParInd'><span class='clNumRed'>16</span>ma Pietro stava di fuori, alla porta. Allora quell’altro discepolo che era noto al sommo sacerdote, uscì, parlò con la portinaia e fece entrar Pietro.</p>
<p class='clParInd'><span class='clNumRed'>17</span>La serva portinaia dunque disse a Pietro: Non sei anche tu de’ discepoli di quest’uomo? Egli disse: Non lo sono.</p>
<p class='clParInd'><span class='clNumRed'>18</span>Or i servi e le guardie avevano acceso un fuoco, perché faceva freddo, e stavan lì a scaldarsi; e anche Pietro stava con loro e si scaldava.</p>
<p class='clParInd'><span class='clNumRed'>19</span>Il sommo sacerdote dunque interrogò Gesù intorno ai suoi discepoli e alla sua dottrina.</p>
<p class='clParInd'><span class='clNumRed'>20</span>Gesù gli rispose: Io ho parlato apertamente al mondo; ho sempre insegnato nelle sinagoghe e nel tempio, dove tutti i Giudei si radunano; e non ho detto nulla in segreto. Perché m’interroghi?</p>
<p class='clParInd'><span class='clNumRed'>21</span>Domanda a quelli che m’hanno udito, quel che ho detto loro; ecco, essi sanno le cose che ho detto.</p>
<p class='clParInd'><span class='clNumRed'>22</span>E com’ebbe detto questo, una delle guardie che gli stava vicino, dette uno schiaffo a Gesù, dicendo: Così rispondi tu al sommo sacerdote?</p>
<p class='clParInd'><span class='clNumRed'>23</span>Gesù gli disse: Se ho parlato male, dimostra il male che ho detto; ma se ho parlato bene, perché mi percuoti?</p>
<p class='clParInd'><span class='clNumRed'>24</span>Quindi Anna lo mandò legato a Caiàfa, sommo sacerdote.</p>
<p class='clParInd'><span class='clNumRed'>25</span>Or Simon Pietro stava quivi a scaldarsi; e gli dissero: Non sei anche tu dei suoi discepoli? Egli lo negò e disse: Non lo sono.</p>
<p class='clParInd'><span class='clNumRed'>26</span>Uno de’ servi del sommo sacerdote, parente di quello a cui Pietro avea tagliato l’orecchio, disse: Non t’ho io visto nell’orto con lui?</p>
<p class='clParInd'><span class='clNumRed'>27</span>E Pietro da capo lo negò, e subito il gallo cantò.</p>
<p class='clParInd'><span class='clNumRed'>28</span>Poi, da Caiàfa, menarono Gesù nel pretorio. Era mattina, ed essi non entrarono nel pretorio per non contaminarsi e così poter mangiare la pasqua.</p>
<p class='clParInd'><span class='clNumRed'>29</span>Pilato dunque uscì fuori verso di loro, e domandò: Quale accusa portate contro quest’uomo?</p>
<p class='clParInd'><span class='clNumRed'>30</span>Essi risposero e gli dissero: Se costui non fosse un malfattore, non te lo avremmo dato nelle mani.</p>
<p class='clParInd'><span class='clNumRed'>31</span>Pilato quindi disse loro: Pigliatelo voi, e giudicatelo secondo la vostra legge. I Giudei gli dissero: A noi non è lecito far morire alcuno.</p>
<p class='clParInd'><span class='clNumRed'>32</span>E ciò affinché si adempisse la parola che Gesù avea detta, significando di qual morte dovea morire.</p>
<p class='clParInd'><span class='clNumRed'>33</span>Pilato dunque rientrò nel pretorio; chiamò Gesù e gli disse: Sei tu il Re dei Giudei?</p>
<p class='clParInd'><span class='clNumRed'>34</span>Gesù gli rispose: Dici tu questo di tuo, oppure altri te l’hanno detto di me?</p>
<p class='clParInd'><span class='clNumRed'>35</span>Pilato gli rispose: Son io forse giudeo? La tua nazione e i capi sacerdoti t’hanno messo nelle mie mani; che hai fatto?</p>
<p class='clParInd'><span class='clNumRed'>36</span>Gesù rispose: Il mio regno non è di questo mondo; se il mio regno fosse di questo mondo, i miei servitori combatterebbero perch’io non fossi dato in man de’ Giudei; ma ora il mio regno non è di qui.</p>
<p class='clParInd'><span class='clNumRed'>37</span>Allora Pilato gli disse: Ma dunque, sei tu re? Gesù rispose: Tu lo dici; io sono re; io son nato per questo, e per questo son venuto nel mondo: per testimoniare della verità. Chiunque è per la verità ascolta la mia voce.</p>
<p class='clParInd'><span class='clNumRed'>38</span>Pilato gli disse: Che cos’è verità? E detto questo, uscì di nuovo verso i Giudei, e disse loro: Io non trovo alcuna colpa in lui.</p>
<p class='clParInd'><span class='clNumRed'>39</span>Ma voi avete l’usanza, ch’io vi liberi uno per la Pasqua; volete dunque che vi liberi il Re de’ Giudei?</p>
<p class='clParInd'><span class='clNumRed'>40</span>Allora gridaron di nuovo: Non costui, ma Barabba! Or Barabba era un ladrone. </p>


</div>
</div>
</body>
</html>
