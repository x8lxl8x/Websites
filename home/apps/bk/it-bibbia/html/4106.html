<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>La Bibbia</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../mp3/4106.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4105.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4107.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>

<h1>Marco 06</h1>

<p class='clParInd'><span class='clNumRed'>01</span>Poi si partì di là e venne nel suo paese e i suoi discepoli lo seguitarono.</p>
<p class='clParInd'><span class='clNumRed'>02</span>E venuto il sabato, si mise ad insegnar nella sinagoga; e la maggior parte, udendolo, stupivano dicendo: Donde ha costui queste cose? e che sapienza è questa che gli è data? e che cosa sono cotali opere potenti fatte per mano sua?</p>
<p class='clParInd'><span class='clNumRed'>03</span>Non è costui il falegname, il figliuol di Maria, e il fratello di Giacomo e di Giosè, di Giuda e di Simone? E le sue sorelle non stanno qui da noi? E si scandalizzavano di lui.</p>
<p class='clParInd'><span class='clNumRed'>04</span>Ma Gesù diceva loro: Niun profeta è sprezzato se non nella sua patria e tra i suoi parenti e in casa sua.</p>
<p class='clParInd'><span class='clNumRed'>05</span>E non poté far quivi alcun’opera potente, salvo che, imposte le mani ad alcuni pochi infermi, li guarì.</p>
<p class='clParInd'><span class='clNumRed'>06</span>E si maravigliava della loro incredulità. E andava attorno per i villaggi circostanti, insegnando.</p>
<p class='clParInd'><span class='clNumRed'>07</span>Poi chiamò a sé i dodici e cominciò a mandarli a due a due; e dette loro potestà sugli spiriti immondi.</p>
<p class='clParInd'><span class='clNumRed'>08</span>E comandò loro di non prender nulla per viaggio, se non un bastone soltanto; non pane, non sacca, non danaro nella cintura:</p>
<p class='clParInd'><span class='clNumRed'>09</span>ma di calzarsi di sandali e di non portar tunica di ricambio.</p>
<p class='clParInd'><span class='clNumRed'>10</span>E diceva loro: Dovunque sarete entrati in una casa, trattenetevi quivi, finché non ve ne andiate di là;</p>
<p class='clParInd'><span class='clNumRed'>11</span>e se in qualche luogo non vi ricevono né v’ascoltano, andandovene di là scotetevi la polvere di sotto ai piedi; e ciò serva loro di testimonianza.</p>
<p class='clParInd'><span class='clNumRed'>12</span>E partiti, predicavano che la gente si ravvedesse;</p>
<p class='clParInd'><span class='clNumRed'>13</span>cacciavano molti demonî, ungevano d’olio molti infermi e li guarivano.</p>
<p class='clParInd'><span class='clNumRed'>14</span>Ora il re Erode udì parlar di Gesù (ché la sua rinomanza s’era sparsa), e diceva: Giovanni Battista è risuscitato dai morti; ed è per questo che agiscono in lui le potenze miracolose.</p>
<p class='clParInd'><span class='clNumRed'>15</span>Altri invece dicevano: È Elia! Ed altri: È un profeta come quelli di una volta.</p>
<p class='clParInd'><span class='clNumRed'>16</span>Ma Erode, udito ciò, diceva: Quel Giovanni ch’io ho fatto decapitare, è lui che è risuscitato!</p>
<p class='clParInd'><span class='clNumRed'>17</span>Poiché esso Erode avea fatto arrestare Giovanni e l’avea fatto incatenare in prigione a motivo di Erodiada, moglie di Filippo suo fratello, ch’egli, Erode, avea sposata.</p>
<p class='clParInd'><span class='clNumRed'>18</span>Giovanni infatti gli diceva: E’ non t’è lecito di tener la moglie di tuo fratello!</p>
<p class='clParInd'><span class='clNumRed'>19</span>Ed Erodiada gli serbava rancore e bramava di farlo morire, ma non poteva;</p>
<p class='clParInd'><span class='clNumRed'>20</span>perché Erode avea soggezione di Giovanni, sapendolo uomo giusto e santo, e lo proteggeva; dopo averlo udito era molto perplesso, e l’ascoltava volentieri.</p>
<p class='clParInd'><span class='clNumRed'>21</span>Ma venuto un giorno opportuno che Erode, nel suo natalizio, fece un convito ai grandi della sua corte, ai capitani ed ai primi della Galilea,</p>
<p class='clParInd'><span class='clNumRed'>22</span>la figliuola della stessa Erodiada, essendo entrata, ballò e piacque ad Erode ed ai commensali. E il re disse alla fanciulla: Chiedimi quello che vuoi e te lo darò.</p>
<p class='clParInd'><span class='clNumRed'>23</span>E le giurò: Ti darò quel che mi chiederai; fin la metà del mio regno.</p>
<p class='clParInd'><span class='clNumRed'>24</span>Costei, uscita, domandò a sua madre: Che chiederò? E quella le disse: La testa di Giovanni Battista.</p>
<p class='clParInd'><span class='clNumRed'>25</span>E rientrata subito frettolosamente dal re, gli fece così la domanda: Voglio che sul momento tu mi dia in un piatto la testa di Giovanni Battista.</p>
<p class='clParInd'><span class='clNumRed'>26</span>Il re ne fu grandemente attristato; ma a motivo de’ giuramenti fatti e de’ commensali, non volle dirle di no;</p>
<p class='clParInd'><span class='clNumRed'>27</span>e mandò subito una guardia con l’ordine di portargli la testa di lui.</p>
<p class='clParInd'><span class='clNumRed'>28</span>E quegli andò, lo decapitò nella prigione, e ne portò la testa in un piatto; e la dette alla fanciulla, e la fanciulla la dette a sua madre.</p>
<p class='clParInd'><span class='clNumRed'>29</span>I discepoli di Giovanni, udita la cosa, andarono a prendere il suo corpo e lo deposero in un sepolcro.</p>
<p class='clParInd'><span class='clNumRed'>30</span>Or gli apostoli, essendosi raccolti presso Gesù gli riferirono tutto quello che avean fatto e insegnato.</p>
<p class='clParInd'><span class='clNumRed'>31</span>Ed egli disse loro: Venitevene ora in disparte, in luogo solitario, e riposatevi un po’. Difatti, era tanta la gente che andava e veniva, che essi non aveano neppur tempo di mangiare.</p>
<p class='clParInd'><span class='clNumRed'>32</span>Partirono dunque nella barca per andare in un luogo solitario in disparte.</p>
<p class='clParInd'><span class='clNumRed'>33</span>E molti li videro partire e li riconobbero; e da tutte le città accorsero là a piedi e vi giunsero prima di loro.</p>
<p class='clParInd'><span class='clNumRed'>34</span>E come Gesù fu sbarcato, vide una gran moltitudine e n’ebbe compassione, perché erano come pecore che non hanno pastore; e si mise ad insegnar loro molte cose.</p>
<p class='clParInd'><span class='clNumRed'>35</span>Ed essendo già tardi, i discepoli gli s’accostarono e gli dissero: Questo luogo è deserto ed è già tardi;</p>
<p class='clParInd'><span class='clNumRed'>36</span>licenziali, affinché vadano per le campagne e per i villaggi d’intorno a comprarsi qualcosa da mangiare.</p>
<p class='clParInd'><span class='clNumRed'>37</span>Ma egli rispose loro: Date lor voi da mangiare. Ed essi a lui: Andremo noi a comprare per dugento denari di pane e daremo loro da mangiare?</p>
<p class='clParInd'><span class='clNumRed'>38</span>Ed egli domandò loro: Quanti pani avete? andate a vedere. Ed essi, accertatisi, risposero: Cinque, e due pesci.</p>
<p class='clParInd'><span class='clNumRed'>39</span>Allora egli comandò loro di farli accomodar tutti a brigate sull’erba verde;</p>
<p class='clParInd'><span class='clNumRed'>40</span>e si assisero per gruppi di cento e di cinquanta.</p>
<p class='clParInd'><span class='clNumRed'>41</span>Poi Gesù prese i cinque pani e i due pesci, e levati gli occhi al cielo, benedisse e spezzò i pani, e li dava ai discepoli, affinché li mettessero dinanzi alla gente; e i due pesci spartì pure fra tutti.</p>
<p class='clParInd'><span class='clNumRed'>42</span>E tutti mangiarono e furon sazî</p>
<p class='clParInd'><span class='clNumRed'>43</span>e si portaron via dodici ceste piene di pezzi di pane, ed anche i resti dei pesci.</p>
<p class='clParInd'><span class='clNumRed'>44</span>E quelli che avean mangiato i pani erano cinquemila uomini.</p>
<p class='clParInd'><span class='clNumRed'>45</span>Subito dopo Gesù obbligò i suoi discepoli a montar nella barca e a precederlo sull’altra riva, verso Betsaida, mentre egli licenzierebbe la moltitudine.</p>
<p class='clParInd'><span class='clNumRed'>46</span>E preso commiato, se ne andò sul monte a pregare.</p>
<p class='clParInd'><span class='clNumRed'>47</span>E fattosi sera, la barca era in mezzo al mare ed egli era solo a terra.</p>
<p class='clParInd'><span class='clNumRed'>48</span>E vedendoli che si affannavano a remare perché il vento era loro contrario, verso la quarta vigilia della notte, andò alla loro volta, camminando sul mare; e voleva oltrepassarli;</p>
<p class='clParInd'><span class='clNumRed'>49</span>ma essi, vedutolo camminar sul mare, pensarono che fosse un fantasma e si dettero a gridare;</p>
<p class='clParInd'><span class='clNumRed'>50</span>perché tutti lo videro e ne furono sconvolti. Ma egli subito parlò loro e disse: State di buon cuore, son io; non temete!</p>
<p class='clParInd'><span class='clNumRed'>51</span>E montò nella barca con loro, e il vento s’acquetò; ed essi più che mai sbigottirono in loro stessi,</p>
<p class='clParInd'><span class='clNumRed'>52</span>perché non avean capito il fatto de’ pani, anzi il cuore lor era indurito.</p>
<p class='clParInd'><span class='clNumRed'>53</span>Passati all’altra riva, vennero a Gennesaret e vi presero terra.</p>
<p class='clParInd'><span class='clNumRed'>54</span>E come furono sbarcati, subito la gente, riconosciutolo,</p>
<p class='clParInd'><span class='clNumRed'>55</span>corse per tutto il paese e cominciarono a portare qua e là i malati sui loro lettucci, dovunque sentivano dire ch’egli si trovasse.</p>
<p class='clParInd'><span class='clNumRed'>56</span>E da per tutto dov’egli entrava, ne’ villaggi, nelle città, e nelle campagne, posavano gl’infermi per le piazze e lo pregavano che li lasciasse toccare non foss’altro che il lembo del suo vestito. E tutti quelli che lo toccavano, erano guariti.</p>


</div>
</div>
</body>
</html>
