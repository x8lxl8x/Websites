<!doctype html>
<html>
<head>
  <meta http-equiv='Content-Type' content='text/html; charset=UTF-8'>
  <meta name='viewport' content='width=device-width, initial-scale=1.0, user-scalable=1.0'>
  <title>La Bibbia</title>
  <link rel='stylesheet' type='text/css' media='screen' href='../../../../styles/global.css'>
  <script type='text/javascript' src='../../../../scripts/global.js'></script>
</head>
<body>
<audio id='idTrack' src='../sounds/4216.mp3' preload='auto'></audio>
<div id='idPanel'>
<div id='idTopbar'>
  <div id='idTopbarNavigation'>
    <a href='../../../../index.html'><span class='clNavHome'><span></a>
    <a href='../../index.html'><span class='clNavIndex'><span></a>
    <a href='./4215.html'><span class='clNavLeft'><span></a>
    <a href='../index.html'><span class='clNavUp'><span></a>
    <a href='./4217.html'><span class='clNavRight'><span></a>
    <span class='clNavRewind' onclick='fncRewindTrack( &quot;idTrack&quot; )'></span><span class='clNavPlay' onclick='fncPlayTrack( &quot;idTrack&quot; )'></span>
</div>
</div>
<div id='idContent'>

<h1>Luca 16</h1>

<p class='clParInd'><span class='clNumRed'>01</span>Gesù diceva ancora ai suoi discepoli: V’era un uomo ricco che avea un fattore, il quale fu accusato dinanzi a lui di dissipare i suoi beni.</p>
<p class='clParInd'><span class='clNumRed'>02</span>Ed egli lo chiamò e gli disse: Che cos’è questo che odo di te? Rendi conto della tua amministrazione, perché tu non puoi più esser mio fattore.</p>
<p class='clParInd'><span class='clNumRed'>03</span>E il fattore disse fra sé: Che farò io, dacché il padrone mi toglie l’amministrazione? A zappare non son buono; a mendicare mi vergogno.</p>
<p class='clParInd'><span class='clNumRed'>04</span>So bene quel che farò, affinché, quando dovrò lasciare l’amministrazione, ci sia chi mi riceva in casa sua.</p>
<p class='clParInd'><span class='clNumRed'>05</span>Chiamati quindi a sé ad uno ad uno i debitori del suo padrone, disse al primo:</p>
<p class='clParInd'><span class='clNumRed'>06</span>Quanto devi al mio padrone? Quello rispose: Cento bati d’olio. Egli disse: Prendi la tua scritta, siedi, e scrivi presto: Cinquanta.</p>
<p class='clParInd'><span class='clNumRed'>07</span>Poi disse ad un altro: E tu, quanto devi? Quello rispose: Cento cori di grano. Egli disse: Prendi la tua scritta, e scrivi: Ottanta.</p>
<p class='clParInd'><span class='clNumRed'>08</span>E il padrone lodò il fattore infedele perché aveva operato con avvedutezza; poiché i figliuoli di questo secolo, nelle relazioni con que’ della loro generazione, sono più accorti de’ figliuoli della luce.</p>
<p class='clParInd'><span class='clNumRed'>09</span>Ed io vi dico: Fatevi degli amici con le ricchezze ingiuste; affinché, quand’esse verranno meno, quelli vi ricevano ne’ tabernacoli eterni.</p>
<p class='clParInd'><span class='clNumRed'>10</span>Chi è fedele nelle cose minime, è pur fedele nelle grandi; e chi è ingiusto nelle cose minime, è pure ingiusto nelle grandi.</p>
<p class='clParInd'><span class='clNumRed'>11</span>Se dunque non siete stati fedeli nelle ricchezze ingiuste, chi vi affiderà le vere?</p>
<p class='clParInd'><span class='clNumRed'>12</span>E se non siete stati fedeli nell’altrui, chi vi darà il vostro?</p>
<p class='clParInd'><span class='clNumRed'>13</span>Nessun domestico può servire a due padroni: perché o odierà l’uno e amerà l’altro, o si atterrà all’uno e sprezzerà l’altro. Voi non potete servire a Dio ed a Mammona.</p>
<p class='clParInd'><span class='clNumRed'>14</span>Or i Farisei, che amavano il danaro, udivano tutte queste cose e si facean beffe di lui.</p>
<p class='clParInd'><span class='clNumRed'>15</span>Ed egli disse loro: Voi siete quelli che vi proclamate giusti dinanzi agli uomini; ma Dio conosce i vostri cuori; poiché quel che è eccelso fra gli uomini, è abominazione dinanzi a Dio.</p>
<p class='clParInd'><span class='clNumRed'>16</span>La legge ed i profeti hanno durato fino a Giovanni; da quel tempo è annunziata la buona novella del regno di Dio, ed ognuno v’entra a forza.</p>
<p class='clParInd'><span class='clNumRed'>17</span>Più facile è che passino cielo e terra, che un apice solo della legge cada.</p>
<p class='clParInd'><span class='clNumRed'>18</span>Chiunque manda via la moglie e ne sposa un’altra, commette adulterio; e chiunque sposa una donna mandata via dal marito, commette adulterio.</p>
<p class='clParInd'><span class='clNumRed'>19</span>Or v’era un uomo ricco, il quale vestiva porpora e bisso, ed ogni giorno godeva splendidamente;</p>
<p class='clParInd'><span class='clNumRed'>20</span>e v’era un pover’uomo chiamato Lazzaro, che giaceva alla porta di lui, pieno d’ulceri,</p>
<p class='clParInd'><span class='clNumRed'>21</span>e bramoso di sfamarsi con le briciole che cadevano dalla tavola del ricco; anzi perfino venivano i cani a leccargli le ulceri.</p>
<p class='clParInd'><span class='clNumRed'>22</span>Or avvenne che il povero morì e fu portato dagli angeli nel seno d’Abramo; morì anche il ricco, e fu seppellito.</p>
<p class='clParInd'><span class='clNumRed'>23</span>E nell’Ades, essendo ne’ tormenti, alzò gli occhi e vide da lontano Abramo, e Lazzaro nel suo seno;</p>
<p class='clParInd'><span class='clNumRed'>24</span>ed esclamò: Padre Abramo, abbi pietà di me, e manda Lazzaro a intingere la punta del dito nell’acqua per rinfrescarmi la lingua, perché son tormentato in questa fiamma.</p>
<p class='clParInd'><span class='clNumRed'>25</span>Ma Abramo disse: Figliuolo, ricordati che tu ricevesti i tuoi beni in vita tua, e che Lazzaro similmente ricevette i mali; ma ora qui egli è consolato, e tu sei tormentato.</p>
<p class='clParInd'><span class='clNumRed'>26</span>E oltre a tutto questo, fra noi e voi è posta una gran voragine, perché quelli che vorrebbero passar di qui a voi non possano, né di là si passi da noi.</p>
<p class='clParInd'><span class='clNumRed'>27</span>Ed egli disse: Ti prego, dunque, o padre, che tu lo mandi a casa di mio padre,</p>
<p class='clParInd'><span class='clNumRed'>28</span>perché ho cinque fratelli, affinché attesti loro queste cose, onde non abbiano anch’essi a venire in questo luogo di tormento.</p>
<p class='clParInd'><span class='clNumRed'>29</span>Abramo disse: Hanno Mosè e i profeti; ascoltin quelli.</p>
<p class='clParInd'><span class='clNumRed'>30</span>Ed egli: No, padre Abramo; ma se uno va a loro dai morti, si ravvedranno.</p>
<p class='clParInd'><span class='clNumRed'>31</span>Ma Abramo rispose: Se non ascoltano Mosè e i profeti, non si lasceranno persuadere neppure se uno dei morti risuscitasse.</p>


</div>
</div>
</body>
</html>
